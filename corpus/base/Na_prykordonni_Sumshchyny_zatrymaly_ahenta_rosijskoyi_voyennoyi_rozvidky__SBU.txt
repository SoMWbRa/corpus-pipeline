<root>
  <metadata>
    <source>Суспільне Новини | Suspilne Novyny</source>
    <author>Катерина Ворона</author>
    <title>На прикордонні Сумщини затримали агента російської воєнної розвідки — СБУ</title>
    <language>uk</language>
    <publication_time>2025-03-25T12:15+02:00</publication_time>
    <reference>https://suspilne.media/sumy/978917-na-prikordonni-sumsini-zatrimali-agenta-rosijskoi-voennoi-rozvidki-sbu/</reference>
  </metadata>
  <document>
    <h>Служба безпеки України заявила про затримання агента російської воєнної розвідки на прикордонні Сумщини. За інформацією СБУ, затриманий виявився мобілізованим військовослужбовцем, який коригував російські удари по підрозділах Сил безпеки та оборони на Курському напрямку.</h>
    <p>Як стверджують у спецслужбі, чоловіка завербували через Telegram-канал, де він публікував коментарі на підтримку російських військових. Він отримав завдання "інтегруватися" до українського війська, щоб збирати розвіддані для РФ. Спочатку чоловік мобілізувався до військової частини в одній із тилових областей України, а згодом перевівся до бойової бригади ЗСУ, яка виконує завдання в Курській області, повідомляють в СБУ.</p>
    <p>Перебуваючи на фронті, затриманий готував координати для ракетно-бомбових ударів РФ по локаціях українських військ. Серед основних цілей були системи радіоелектронної боротьби. Також російська сторона намагалася отримати координати українських самохідно-артилерійських установок, котрі тримають під вогневим контролем штурмові групи РФ.</p>
    <p>Зібрану інформацію агент передавав своєму куратору через месенджер у вигляді фото українського озброєння, його розташування на гугл-картах, а також із текстовими коментарями-поясненнями.</p>
    <p>Військова контррозвідка СБУ викрила чоловіка на початку його співпраці з росіянами. На фінальному етапі спецоперації Служба безпеки затримала фігуранта, коли він готував агентурний звіт. При затриманні у нього вилучили телефон з анонімним чатом у месенджері, в якому він контактував з російським ГРУ.</p>
    <p>Слідчі СБУ повідомили затриманому про підозру за ч. 2 ст. 111 Кримінального кодексу України (державна зрада, вчинена в умовах воєнного стану). Йому загрожує довічне позбавлення волі з конфіскацією майна.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
</root>
