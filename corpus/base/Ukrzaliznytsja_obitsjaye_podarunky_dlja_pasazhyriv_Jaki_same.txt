<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>Укрзалізниця обіцяє подарунки для пасажирів. Які саме</title>
    <language>uk</language>
    <publication_time>2025-03-26T09:40+02:00</publication_time>
    <reference>https://suspilne.media/kyiv/979529-ukrzaliznica-obicae-podarunki-dla-pasaziriv-aki-same/</reference>
  </metadata>
  <document>
    <h>Каси Укрзалізниці, зокрема у Києві, та всі залізничники продовжують працювати у посиленому режимі і відновлюють онлайн-сервіси після кібератаки. Пасажири, які придбали квитки після після 22 березня отримають подарунки.</h>
    <p>Про це повідомляє пресслужба Укрзалізниці.</p>
    <p>Наразі у касах продаються квитки на найближчі дати — 26 та 27 березня. В Укрзалізниці рекомендують пасажирам за можливості не приходити за квитками у пікові години. Найкращий час для купівлі — з 9:00 до 11:00 та з 14:30 до 16:30.</p>
    <p>"Власників паперових квитків, які були придбані після 22 березня, чекає комплімент від Укрзалізниці на борту та можливість безкоштовно скористатись платними залами очікування на вокзалах країни", — зазначили у відомстві.</p>
    <p>Пізніше в Укрзалізниці уточнили, що на пасажирів чекатиме у потягах безкоштовний чай. Також громадянам радять зберігати паперовий квиток: після відновлення системи запустять ще низку "компліментів" від залізниці та партнерів. Наразі фахівці відомства та залучені експерти продовжують працювати цілодобово, щоб відновити онлайн-продаж квитків.</p>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки. Зокрема, в УЗ пояснили, що для того, щоб здати квиток, потрібно хоча б за годину до відправлення рейсу надіслати на електронну пошту services.uz.gov.ua@gmail.com скан-копію або чітке фото квитка та контактний номер телефону. Заявку про повернення опрацюють протягом 3 діб з моменту відновлення роботи систем.</p>
  </document>
</root>
