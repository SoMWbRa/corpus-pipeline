<root>
  <metadata>
    <source>Суспільне Новини | Suspilne Novyny</source>
    <author>Соболь Марія, Аліна Ковальчук</author>
    <title>У Миколаєві планують знести квітковий ринок: власники магазинів проти демонтажу</title>
    <language>uk</language>
    <publication_time>2025-03-26T16:28+02:00</publication_time>
    <reference>https://suspilne.media/mykolaiv/979865-u-mikolaevi-planuut-znesti-kvitkovij-rinok-vlasniki-magaziniv-proti-demontazu/</reference>
  </metadata>
  <document>
    <h></h>
    <h>У Миколаєві планують демонтувати квітковий ринок на розі проспекту Центрального і вулиці 6-ї Слобідської. Підприємців сповістили, що ті мають звільнити приміщення протягом 10 днів. Власники магазинів та генеральна директорка підприємства "Універсал-ЮГ" з рішенням міської ради не згодні.</h>
    <p>Про це кореспондентам Суспільного розповіла генеральна директорка підприємства "Універсал-ЮГ" Тетяна Гордієнко.</p>
    <p>"Сплачували оренду кожен рік своєчасно. Ось у мене навіть є квитанції, які вказують на те, що в нас орендна плата сплачена за всі ці роки. Заборгованості нині у нас по цій ділянці немає", — каже Тетяна Гордієнко.</p>
    <p>За її словами, 13 березня на підприємство надійшов лист з попередженням про демонтаж чотирьох павільйонів, призначених для продажу квітів. Вони розташовані на проспекті Центральному, на розі вулиці 6-ї Слобідської.</p>
    <p>Власниця квіткового магазину Інна Панченко каже, що в повідомленні зазначено: протягом 10 днів підприємці мають звільнити територію.</p>
    <p>"Товар замовляється, особливо імпортний, за три тижні. Гроші вже сплачені. Вони збираються нас зносити. Куди ми повеземо (товар — ред.)? У мерію нашого міста? Чи на салати поріжемо? Це ж такі збитки", — говорить Інна Панченко.</p>
    <p>За розрахунками власників, сума збитків для кожного магазину становитиме від 20 до 30 тисяч гривень. У цю суму не враховано втрачені кошти за самі приміщення, збудовані у 2009 році, каже Інна.</p>
    <p>"Раніше ми працювали на доріжці, стояли в наметах, під парасольками. Потім нам дозволили звести ці крамниці, і ми будували їх за власний кошт. Працюємо чесно, податки сплачуємо", — розповідає власниця квіткового магазину.</p>
    <p>Зі слів власниці ще одного з магазинів Людмили Савицької, про причини демонтажу ринку не пояснили ні в оголошенні, ні в Миколаївській міській раді.</p>
    <p>"Нам взагалі поки ніхто нічого не каже. Нас поставили перед фактом, що нас зносять", — говорить Людмила.</p>
    <p>Виконуючий обов’язки директора Департаменту внутрішнього фінансового контролю, нагляду та протидії корупції Миколаївської міської ради Віталій Ярошенко у відповідь на офіційний запит Суспільного надав документ, у якому зазначено, що рішення про демонтаж споруд було винесено через закінчення терміну договорів та їх непродовження. Після 2016 року міська рада не ухвалювала рішення про подальше продовження строку оренди.  Також у продовженні строків договорів відмовив суд.</p>
    <p>На підставі норм Цивільного та Земельного кодексів України, міська рада має право вимагати демонтажу споруд і повернення землі в комунальну власність. Віталій Ярошенко також зазначив, що дата демонтажу поки не визначена.</p>
    <p>За словами юриста Станіслава Абакумова, якщо керівництво підприємства "Універсал-ЮГ" не погоджується з рішенням департаменту, воно має право оскаржити його в установленому законом порядку.</p>
    <p>"Найоптимальніший варіант — звернутися до адміністративного суду з оскарженням рішення міської влади щодо демонтажу цих павільйонів. Одночасно слід подати заяву про забезпечення позову, вимагаючи заборонити міській владі демонтаж цих павільйонів до розгляду справи по суті безпосередньо судом", — говорить Станіслав Абакумов.</p>
    <p>Генеральна директорка підприємства "Універсал-ЮГ" Тетяна Гордієнко повідомила, що їхній юрист уже готує судове звернення для оскарження рішення департаменту.</p>
    <p>Слідкуйте за головними новинами Миколаєва та області у WhatsApp, Telegram, Viber, YouTube, TikTok, Facebook та Instagram.</p>
  </document>
</root>
