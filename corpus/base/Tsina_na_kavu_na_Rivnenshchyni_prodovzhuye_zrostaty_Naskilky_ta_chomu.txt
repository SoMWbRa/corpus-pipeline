<root>
  <metadata>
    <source>Суспільне Новини | Suspilne Novyny</source>
    <author>Надія Кривко, Юлія Пашкевич</author>
    <title>Ціна на каву на Рівненщині продовжує зростати. Наскільки та чому</title>
    <language>uk</language>
    <publication_time>2025-03-26T15:30+02:00</publication_time>
    <reference>https://suspilne.media/rivne/979647-pomitne-postupove-povzuce-zrostanna-naskilki-ta-comu-zrosla-cina-na-kavu-na-rivnensini/</reference>
  </metadata>
  <document>
    <h>За 2024 рік вартість кавових напоїв на Рівненщині зросла на 10%. Про це Суспільному повідомив засновник мережі кав'ярень Руслан Патасюк. З його слів, ціна на каву продовжує зростати, втім наскільки вона зміниться, стане зрозуміло, коли в країнах Південної Америки та Азії зберуть урожай.</h>
    <p>Рівнянин Андрій купив свій улюблений кавовий напій. Ділиться, щонайменше одне горнятко кави він випиває щодня:</p>
    <p>"День без кави я не уявляю. Я замовив флет-вайт з подвійною дозою еспресо — 88 гривень. Я б не сказав, що ціна на каву зросла якось кардинально відносно інших цін. Звичайна інфляція".</p>
    <p>З його слів, якби ціна на каву зросла ще більше, то він би продовжував її купувати.</p>
    <p>Бариста Роман Стрейчук поінформував, що упродовж дня він робить орієнтовно сотню горняток кави. Він додав, що попит на каву не зменшується, а асортимент — збільшується:</p>
    <q>"Американо з молоком і дві ложечки цукру — це найчастіше, завжди люди беруть.  Кількість людей не дуже зменшилась. Чи вплинуло на це підвищення цін? Думаю, ні, думаю, через погоду:  холодно — і не дуже людям хочеться пити каву на вулиці".</q>
    <p>На Рівненщині виробляють крафтову каву. Власники бізнесу мають мережу своїх кав'ярень в області.</p>
    <p>"Відбувається процес обсмажування самої кави, після цього вона охолоджується і потрапляє у дестонер, де відсіюється від сторонніх предметів. У нас лінія фасування, де фасується кава і відважується, тут вона запаковується, датується", — розповів виконавчий директор мережі кав'ярень Дмитро Баранчук.</p>
    <p>Засновник мережі кав'ярень Руслан Патасюк зауважив, що за минулий рік вартість кавових напоїв зросла на 10%. Тобто якщо чашка еспресо в середньому коштувала 30 гривень, то тепер — 33.</p>
    <p>"Кава до нас приїжджає з різних куточків світу. Тут ми бачимо каву з Уганди, В'єтнаму, Бразилії. Ціни на каву ростуть. Помітне поступове "повзуче" зростання. За період війни кава здорожчала з 5 до 12 доларів", — розповів Руслан Патасюк.</p>
    <p>Є декілька причин зростання ціни, зазначив підприємець:</p>
    <q>"Кава, яка їде з В'єтнаму, мусить об'їжджати навколо Африки, тому що пірати можуть захопити судно, плюс нестабільна ситуація на сході, там, де канал. Тобто, робуста, яка коштувала по три долари — зелене зерно, вже коштує сім доларів і доганяє арабіку. Бразилія — це 70% кави світу, і якщо в них неврожай... Наприклад, два роки тому у них був заморозок, який знищив 30% урожаю, І вся кава у світі здорожчала на 20%".</q>
    <p>Про те, чому на світовому ринку дорожчає кава, розповів і керівник відділу продажів кавової компанії, яка працює на Рівненщині та Волині.</p>
    <q>"Є ріст споживання кави, і станом на сьогодні він є більшим, аніж виробництво самої кави. Наприклад, азійський регіон раніше віддавав перевагу чаю, сьогодні він споживає більше кави. Згідно з аналітикою трейдингової компанії, яка закуповує 70% всієї кави у світі, її дефіцит у 2025-2026 роках складе 2,2 мільйона мішків", — наголосив Петро Зущенко.</q>
    <p>Засновник мережі кав'ярень Руслан Патасюк додав:</p>
    <p>"Подивимось, що буде цього року, тому що врожай в Бразилії й у В'єтнамі буде весною, і цьогорічна врожайність вплине на ціну. Але кава буде. Вона буде доступною і ми її будемо пити".</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
</root>
