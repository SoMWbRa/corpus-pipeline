<root>
  <metadata>
    <source>Суспільне Новини | Suspilne Novyny</source>
    <author>Дар'я Кінша, Анна Железняк</author>
    <title>Досягнення сталого миру та майбутнє української армії: Макрон розповів, що обговорюватимуть на саміті 27 березня</title>
    <language>uk</language>
    <publication_time>2025-03-26T21:30+02:00</publication_time>
    <reference>https://suspilne.media/980241-dosagnenna-stalogo-miru-ta-majbutne-ukrainskoi-armii-makron-rozpoviv-so-obgovoruvatimut-na-samiti-27-berezna/</reference>
  </metadata>
  <document>
    <h>Президент Франції Еммануель Макрон заявив, що на саміті "Коаліції охочих" 27 березня учасники зустрічі обговорюватимуть питання досягнення сталого миру та гарантії безпеки, а також майбутнє української армії.</h>
    <p>Про це він заявив під час брифінгу з президентом Зеленським в Єлисейському палаці 26 березня.</p>
    <p>За словами Макрона, перша тема стосуватиметься мобілізації всіх партнерів в питання наданні допомоги Україні найближчим часом. Також учасники саміту "коаліція охочих" обговорять питання досягнення сталого припинення вогню між російською та українською сторонами:</p>
    <q>"Завтра ми з нашими європейськими колегами будемо про це говорити для того, щоб вибудувати послідовність для  припинення вогню і пізніше це зможе стати основою".</q>
    <p>3-й елемент обговорення буде стосуватися майбутнього української армії:</p>
    <q>"Оскільки гарантії безпеки для України будуть стосуватися формату української армії, який дозволить опиратися новим потенційним атакам російської армії. І ми зможемо завтра детальніше поговорити про це", — сказав Макрон.</q>
    <p>Четверте, на чому зосередяться партнери — гарантії миру "не на лінії фронту, а як стратегічний резерв" задля стримування будь-яких нових російських нападів.</p>
    <q>"Це 4 елементи навколо яких буде вестися обговорення. Наша мета — дозволити Україні втримувати ситуацію на місці та опиратися російській агресії, але також будувати елементи сталого миру який буде надалі обговорюватись", — заявив президент Франції.</q>
    <p>Макрон наголосив, що Франція буде продовжувати надавати свою підтримку Україні в координації з європейськими партнерами, союзниками та американцями:</p>
    <q>"Ідемо плч-о-пліч з нашими основними європейськими партнерами, які будуть присутні завтра. Я хочу дуже чітко сказати, що Росія ніяк не зможе вплинути на підтримку, яку ми надаємо і будемо надавати Україні. Вона не зможе диктувати умови цього сталого миру, оскільки  Україна є суверенною, тому що це стосується безпеки усіх європейців".</q>
    <h>"Коаліція охочих"</h>
    <p>15 березня Стармер провів онлайн-зустріч "коаліції охочих" з близько 25 світових лідерів, які погодилися сприяти встановленню миру в Україні. Приєдналися представники ЄС, НАТО, Канада, Австралія та Нова Зеландія.</p>
    <p>Також у зустрічі брав участь президент Зеленський, який після цього заявив, що через тиждень імовірно організують ще одну зустріч партнерів на підтримку України. Як сказав глава держави, важливо, що ці зустрічі на підтримку України стають "майже щотижневими".</p>
    <p>Bloomberg дізналося, що Велика Британія та Франція намагаються розробити план для зміцнення позиції України на переговорах щодо закінчення війни.</p>
  </document>
</root>
