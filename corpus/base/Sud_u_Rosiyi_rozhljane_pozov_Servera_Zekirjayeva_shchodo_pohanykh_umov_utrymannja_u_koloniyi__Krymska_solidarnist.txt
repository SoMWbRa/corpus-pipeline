<root>
  <metadata>
    <source>Суспільне Новини | Suspilne Novyny</source>
    <author>Ольга Стрільчук</author>
    <title>Суд у Росії розгляне позов Сервера Зекір'яєва щодо поганих умов утримання у колонії — "Кримська солідарність"</title>
    <language>uk</language>
    <publication_time>2025-03-31T15:30+03:00</publication_time>
    <reference>https://suspilne.media/crimea/983557-sud-u-rosii-rozglane-pozov-servera-zekiraeva-sodo-poganih-umov-utrimanna-u-kolonii-krimska-solidarnist/</reference>
  </metadata>
  <document>
    <h>Донський міський суд у Росії розпочав розгляд позову кримського політв'язня Сервера Зекір'яєва до колонії через погані умови утримання. В'язня утримують у виправній колонії №1 у Тульській області.</h>
    <p>Читайте цей матеріал кримськотатарською</p>
    <p>Про це "Кримську солідарність"  повідомила дружина в'язня Зарема Зекір'яєва.</p>
    <p>Вона розповіла, що позов стосується умов у єдиному приміщенні камерного типу. Через викиди газів із каналізаційної системи, в'язень страждає від нудоти та нестачі кисню.</p>
    <p>Крім того, адміністративний позов містить претензію на те, що його ім'я внесено до списку ув'язнених, "схильних до втечі".</p>
    <q>"У політв'язня псується здоров'я. Його рве піною після їжі, гірчить у горлі і постійно паморочиться в голові. На скарги Зекір'яєва адміністрація колонії ніяк не реагує. У переведенні з єдиного приміщення камерного типу кримському татарину також неодноразово відмовляли. Співробітники лише раз пояснили, що відправили його туди "за спосіб життя" і регулярно називають його "терористом", — йдеться у повідомленні.</q>
    <p>У березні та серпні минулого року Сервер Зекір'яєв вже заявляв про випадки тортур у виправній колонії №1 Тульської області. Зарема Зекір'яєва тоді отримала відповідь від прокуратури, що умови утримання її чоловіка є "прийнятними".</p>
    <h>Що відомо про Сервера Зекір'яєва</h>
    <p>До арешту Зекір'яєв працював учителем фізкультури і займався квітникарством. У нього  13 дітей, останній з яких народився вже після його арешту. Також у політв'язня є дочка з інвалідністю — має вроджений вивих стегна.</p>
    <p>11 жовтня 2017 року в Бахчисараї співробітники ФСБ затримали шістьох кримських татар: Сервера Зекір'яєва, Тимура Ібрагімова, Марлена (Сулеймана) Асанова, Мемета Белялова, Сейрана Салієва та Ернеса Аметова.</p>
    <p>21 травня 2018 року заарештували в рамках цієї кримінальної справи ще Едема Смаїлова та Сервера Мустафаєва. Всіх підозрювали в причетності до діяльності ісламської політичної партії Хізб ут-Тахрір у Криму, яка заборонена в Росії, але вільно діє у більшості країнах світу, включно з Україною.</p>
    <p>16 вересня 2020 року в Південному окружному військовому суді в Ростові-на-Дону оголосили вирок другій Бахчисарайській групі "справи Хізб ут-Тахрір". Кримських татар засудили до 13-19 років позбавлення волі.</p>
    <p>18 липня 2019 року Європейський парламент ухвалив резолюцію, в якій закликав Росію звільнити всіх українських політв'язнів, включно з фігурантами другої Бахчисарайської групи.</p>
    <p>Хізб ут-Тахрір — це ісламська політична партія. У Росії у 2003 році її визнали терористичною організацією, а причетних до неї почали переслідувати. Звинувачують учасників у "антиконституційній діяльності" та спробі створити так званий „всесвітній халіфат“. Після окупації Криму у 2014 році окупанти поширили дію свого законодавства і на захоплений Крим. У причетності до Хізб ут-Тахрір почали звинувачувати і кримчан-мусульман, таким чином посиливши тиск на кримських татар за незгоду з окупацією півострова</p>
    <p>Підписуйтеся на новини Суспільне Крим у Telegram, WhatsApp, Facebook, TikTok та YouTube</p>
  </document>
</root>
