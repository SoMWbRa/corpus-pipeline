<root>
  <metadata>
    <source>Суспільне Новини | Suspilne Novyny</source>
    <author>Анастасія Дашко, Юлія Підгола, Анастасія Дорошенко</author>
    <title>"За Україну душу погублю". Рятував ЗСУ в окупації, мріє побачити онучку. Історія найстаршого жителя села на Донеччині</title>
    <language>uk</language>
    <publication_time>2025-03-31T18:03+03:00</publication_time>
    <reference>https://suspilne.media/donbas/981553-za-ukrainu-dusu-pogublu-ratuvav-zsu-v-okupacii-mrie-pobaciti-onucku-istoria-najstarsogo-zitela-sela-na-doneccini/</reference>
  </metadata>
  <document>
    <h>Василь Гадючний зі зруйнованого Щурового Лиманської громади — найстарший з трьох десятків жителів села. Чоловік пережив окупацію, допомагав українським військовим. А зараз мріє про возз'єднання з родиною. У вільний час він співає під гармонь, читає вірші Шевченка та підгодовує пса на прізвисько Чорномирдін. Як чоловік пережив окупацію села на Донеччині — у репортажі Суспільне Донбас.</h>
    <p>Василю Костянтиновичу з села Щурове 84 роки. З трьох десятків жителів, він, каже,  — найстарший.</p>
    <p>Чоловік родом з Кіровоградщини, після школи навчався і жив у Донецьку. У 2014 році, коли почалась війна, від обстрілів виїхав у Щурове на дачу. Тут живе й дотепер.</p>
    <q>"Моя Біблія — "Кобзар" Шевченка. Все — по ньому. Я закінчив українську школу в Кіровоградській області. Виховувався на творчості Шевченка. Багато віршів знаю. На книгах. І в мене любов до України виникла одразу. Шевченко не дарма казав: "Я так її люблю, мою Україну убогу. Що проклену святого Бога. За неї душу погублю!". Так воно і в мене весь час", — говорить Василь.</q>
    <p>Спеціальність має технічну, займався автоматизованими системами управління. Та, каже, душа завжди тягнулась до музики. Грає та співає українські народні пісні.</p>
    <q>"Баян —  тонкий музичний інструмент. Трохи вибухи —  і все: він вже зіпсований, розстроєний. Це треба настройщика. А що стосується гармошки —  прямо дірки були", — розповідає про інструменти чоловік.</q>
    <p>У селі, каже Василь, світла немає вже три роки. Готує на газовому балоні, пере руками. Підгодовує сусідських собак. Є серед них і Хуан, і Чорномирдін.</p>
    <p>"Чорна морда. Зараз вже трохи ні. І так назвали. І він тільки знає ім'я — Чорномирдін", — каже Василь.</p>
    <p>Тут у селі чоловік пережив окупацію та допомагав українським військовим.</p>
    <q>"Бачу, повзуть п'ять людей. Форма бачу. А тут як раз міни луплять, і ті, й інші, дощ. Вони всі мокрі. Я кажу: куди ви йдете, там окупанти ходять. Так я їх завів там в один підвал, вони сховались", — згадує чоловік.</q>
    <p>У Василя Костянтиновича троє онуків і двоє правнуків. Частина рідних залишилась в окупації. Перемога та возз'єднання родини — про це він, каже, мріє щодня.</p>
    <q>"Я так скучаю за онучечкою. Ночами плачу. І не знаю, чи доживу я до того, щоб побачити їх", — ділиться Василь.</q>
    <h>Читайте всі новини Донбасу в Telegram, WhatsApp, Facebook, YouTube, TikTok, Instagram</h>
    <p>Матеріал виготовлено за сприяння Міжнародного Фонду Страхування Журналістів від Асоціації “Незалежних Регіональних Видавців України”, що є складовою програми підтримки Voices of Ukraine, яку координує European Centre for Press and Media Freedom. Voices of Ukraine реалізується у межах Ініціативи Hannah-Arendt-Initiative і фінансується German Federal Foreign Office. Програма забезпечує страхування журналістів, але не впливає на редакційну політику, даний матеріал містить виключно погляди та інформацію, отриману редакцією.</p>
  </document>
</root>
