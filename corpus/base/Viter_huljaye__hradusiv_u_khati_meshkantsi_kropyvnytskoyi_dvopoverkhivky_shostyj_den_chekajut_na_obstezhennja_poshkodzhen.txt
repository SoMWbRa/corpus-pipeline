<root>
  <metadata>
    <source>Суспільне Новини | Suspilne Novyny</source>
    <author>Павло Іванов, Ірина Полулях, Олександр Сметанко</author>
    <title>"Вітер гуляє, 15 градусів у хаті": мешканці кропивницької двоповерхівки шостий день чекають на обстеження пошкоджень</title>
    <language>uk</language>
    <publication_time>2025-03-25T21:00+02:00</publication_time>
    <reference>https://suspilne.media/kropyvnytskiy/979367-viter-gulae-15-gradusiv-u-hati-meskanci-kropivnickoi-dvopoverhivki-sostij-den-cekaut-na-obstezenna-poskodzen/</reference>
  </metadata>
  <document>
    <h>Мешканці двоповерхового будинку на вулиці Поповича у Кропивницькому шостий день чекають на обстеження пошкоджень. Після дронової атаки у ніч на 20 березня у будинку розбиті 200 квадратних метрів шиферу та понад 30 вікон.</h>
    <p>Про це Суспільному розповів голова об’єднання співвласників будинку Євген Чехмейстер.</p>
    <p>З його слів, комісія міськради, яка фіксує пошкодження, до них не дійшла. Він записує все, що потребує заміни.</p>
    <q>"Тут 15 квартир, мешканців 30 набереться. Дах – понад 200 квадратних метрів пошкоджені – балки й шифер. Крім того, вікон 30 точно є, а ще вікно у під’їзді. Приїжджали з "Червоного Хреста" – брезент якийсь надали. З міської влади прийшли, статистами назвались – щось записали зі слів і все. Жодного обстеження, жодної комісії не було".</q>
    <p>Самі мешканці будинку, сказав, дах відремонтувати не зможуть.</p>
    <q>"Тут і техніка якась потрібна, бо високо, і матеріали, бо об’єм дуже великий".</q>
    <p>Мешканка будинку Пелагія Бабіна живе на другому поверсі. В її кухні обвалилася стеля й тріснуло вікно у кімнаті. Вона вважає, що від травмування її врятувало те, що була в сховищі.</p>
    <q>"Вітер гуляє, 15 градусів у хаті, Я увесь час вдягнута. Там же й дах – шифер побитий".</q>
    <p>Власники пошкодженого майна написали заяви в міськраду, та й на шостий день після вибухів комісія дім не обстежила, сказала жінка.</p>
    <q>"Не було комісії, не можу дочекатися".</q>
    <p>У квартирі Зофії Павлюковець вибиті вікна в обох кімнатах. За її словами, закрила їх плівкою сама.</p>
    <q>"Так я тут живу: ходжу в куртці й шапці, бо холодно. Сплю теж в одязі. Чекаємо, щоб допомогу надали, може якась комісія буде приходити – то де вони будуть мене шукати?"</q>
    <h>"Комісія не встигла обстежити всі пошкоджені будинки"</h>
    <p>З 20 березня до міськради надійшло 350 заяв про пошкодження майна після обстрілів, сказав секретар міськради Олег Колюка.</p>
    <q>"Ми попередньо заявляли, що це було 17 багатоквартирних та 70 приватних будинків. Ця кількість збільшилась. Зараз уже 80 приватних житлових будинків пошкоджені. Після закінчення обстежень ми будемо розглядати питання виділення допомоги людям у грошовій формі чи виконанням невідкладних робіт й виділення на це грошей з резервного фонду бюджету міста".</q>
    <p>Комісія ще не встигла обстежити всі будинки, пояснив секретар міської ради. З його слів, закінчити планують 26 березня.</p>
  </document>
</root>
