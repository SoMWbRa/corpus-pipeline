<root>
  <metadata>
    <source>Суспільне Новини | Suspilne Novyny</source>
    <author>Дмитро Нагорний</author>
    <title>На окупованій ЗАЕС пошкоджено резервуар дизельного пального — речник МЗС Тихий</title>
    <language>uk</language>
    <publication_time>2025-03-26T17:00+02:00</publication_time>
    <reference>https://suspilne.media/zaporizhzhia/980069-na-okupovanij-zaes-poskodzeno-rezervuar-dizelnogo-palnogo-recnik-mzs-tihij/</reference>
  </metadata>
  <document>
    <h>На тимчасово окупованій Запорізькій атомній електростанції (ЗАЕС) пошкоджено резервуар дизельного пального, яке використовувалось для живлення аварійних генераторів. Інцидент є результатом заміни Росією українських ліцензованих експертів на некваліфікований персонал.</h>
    <p>Про це сьогодні, 26 березня, повідомив у соцмережі Х речник міністерства закордонних справ (МЗС) України Георгій Тихий.</p>
    <q>"До нас надійшли повідомлення про пошкодження резервуара дизельного палива на окупованій Росією Запорізькій АЕС. Розлитого палива вистачило б для живлення аварійних генераторів станції протягом 25 днів", — заявив Георгій Тихий.</q>
    <p>З його слів, інцидент є прямим результатом заміни Росією ліцензованих українських експертів на некваліфікований персонал.</p>
    <q>"Дозволити цій ситуації продовжуватись лише призведе до нових аварій і небезпек. ЗАЕС необхідно повернути під контроль України; це єдиний спосіб запобігти подальшим інцидентам", — додав посадовець.</q>
    <p>Раніше Суспільне повідомляло, що на тимчасово окупованій ЗАЕС безпекова ситуація там залишається нестабільною. Експерти МАГАТЕ повідомили, що вчергове чули вибухи на різній відстані від станції.</p>
    <h>Що відомо про ситуацію на Запорізькій АЕС</h>
    <p>ЗАЕС, найбільша атомна станція в Європі, з 4 березня 2022 року захоплена російськими військовими. РФ розміщує на майданчику станції військову техніку та боєприпаси. Обстрілюють росіяни й саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ. 5 жовтня Президент Росії Володимир Путін доручив передати у федеральну власність Запорізьку АЕС. Також росіяни створили компанію для управління ЗАЕС. В Енергоатомі назвали це рішення "нікчемним", а також нагадали, що для ЗСУ рішення РФ про "приєднання" українських територій і ЗАЕС не має значення.</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
</root>
