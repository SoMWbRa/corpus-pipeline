<root>
  <metadata>
    <source>Суспільне Новини | Suspilne Novyny</source>
    <author>Юлія Бараболя</author>
    <title>Люди, які опинилися на вулиці або переживають кризові моменти: на Вінниччині діють два центри реабілітації</title>
    <language>uk</language>
    <publication_time>2025-03-26T19:00+02:00</publication_time>
    <reference>https://suspilne.media/vinnytsia/979781-ludi-aki-opinilisa-na-vulici-abo-perezivaut-krizovi-momenti-na-vinniccini-diut-dva-centri-reabilitacii/</reference>
  </metadata>
  <document>
    <h>На Вінниччині діють два центри громадської організації "Полум’я надії", де зараз проходять реабілітацію 27 осіб. Це люди, які опинилися на вулиці, борються із залежностями або переживають кризові моменти у житті. Волонтери та психологи допомагають їм знайти мотивацію та відновити соціальні зв’язки.</h>
    <p>Про це Суспільному розповів волонтер організації Сергій Капітула.</p>
    <q>"Є програма, яка називається "З нуля". Вона передбачає спілкування, побудову довірливих стосунків між наставником та людиною, яка хоче змінити своє життя. Ми проходимо певні етапи, аналізуємо минуле та шукаємо шляхи виходу з кризових ситуацій", – розповів Сергій Капітула.</q>
    <p>Клієнти центру підтверджують ефективність такої роботи. Макар Вахновський перебуває у центрі третій місяць. Він сказав, що без сторонньої допомоги впоратися було б складно.</p>
    <q>"Я не міг зрозуміти корінь своїх проблем, але завдяки спілкуванню та підтримці мені допомогли рухатися далі. Раніше я втратив соціальне життя, опинився у залежності, але зараз відновлююсь", – сказав він.</q>
    <p>Серед тих, хто вже завершив реабілітацію, є й Костянтин Чумаков. Він зміг подолати алкозалежність і тепер допомагає іншим.</p>
    <q>"Я сам був у минулому залежним, але пройшов шлях відновлення і зараз працюю волонтером. Допомагаю безхатькам і тим, хто хоче змінити своє життя", – розповів він.</q>
    <p>Окремо працює центр для жінок, де зараз перебуває 12 осіб. Його очільниця Юлія Даценко сказала, що в програмі реабілітації передбачені психологічні тренінги, арттерапія, трудотерапія та соціалізація.</p>
    <q>"Кажуть, що залежність – невиліковна хвороба, але я вірю, що можу її позбутися", – розповіла Катерина, яка перебуває в центрі 2,5 місяці.</q>
    <p>За 17 років роботи центрів "Полум’я надії" реабілітацію та соціалізацію пройшли тисячі людей. За словами волонтерів, не всім вдається подолати труднощі, але багато хто знаходить у собі сили змінитися.</p>
    <p>Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
</root>
