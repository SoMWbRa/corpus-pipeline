<root>
  <metadata>
    <source>Суспільне Новини | Suspilne Novyny</source>
    <author>Альона Соболенко</author>
    <title>Жителя Харківщини, якій під час сварки вдарив сусідку, засудили до 160 годин виправних робіт — суд</title>
    <language>uk</language>
    <publication_time>2025-03-26T12:44+02:00</publication_time>
    <reference>https://suspilne.media/kharkiv/979725-zitela-harkivsini-akij-pid-cas-svarki-vdariv-susidku-zasudili-do-160-godin-vipravnih-robit-sud/</reference>
  </metadata>
  <document>
    <h>У липні 2024 року житель селища Краснокутськ на Харківщині вдарив у грудну клітину сусідку, яка, за його словами, ображала його пасербицю. Жінка зазнала легких тілесних ушкоджень та подала на чоловіка до суду.</h>
    <p>Про це йдеться у вироку Краснокутського районного суду від 13 березня.</p>
    <p>За даними слідства, 23 липня 2024 року пасербиця чоловіка прийшла додому в сльозах та розповіла, що сусідка схопила її за волосся, ображала та висловлювалася нецензурно на її адресу. Обвинувачений пішов до будинку сусідки й там між ними виникла сварка.</p>
    <p>"Обвинувачений запитав, навіщо вона чіпала його дочку та довела її до сліз, на що потерпіла відповіла, що дитина розпускала плітки. Після цього, обоє почали кричати та ображати одне одного нецензурними словами й в ході сварки обвинувачений завдавав потерпілій удару рукою у грудну клітину", — йдеться у вироку.</p>
    <p>Під час засідання суду потерпіла жінка розповіла, що сусід, на її думку, був у стані алкогольного сп'яніння та погрожував їй спалити будинок.</p>
    <p>Жінка подала цивільний позов на відшкодування матеріальної та моральної шкоди — 1010 гривень та 30 тисяч гривень відповідно.</p>
    <p>"Після конфліктної ситуації та нанесення їй тілесних ушкоджень у неї погіршилося самопочуття, вона погано спить, у неї підвищується тиск, вона пережила фізичний біль, моральні страждання, проходила амбулаторне лікування. Дитина потерпілої боїться сама спати та лишатися вдома, хвилюється, що обвинувачений спалить їхній будинок, боїться за своє життя та життя своїх матері та бабусі", — зазначено у вироку.</p>
    <p>Суд визнав чоловіка винним у нанесені легких тілесних ушкоджень та призначив йому покарання у вигляді 160 годин громадських робіт. Також суд зобов'язав його сплатити потерпілій 1010 гривень, які вона витратила на лікування, п'ять тисяч гривень моральної шкоди та 1 356 гривень витрат на правничу допомогу.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
</root>
