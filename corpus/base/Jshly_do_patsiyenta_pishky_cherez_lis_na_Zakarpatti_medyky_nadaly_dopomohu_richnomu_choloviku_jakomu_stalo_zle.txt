<root>
  <metadata>
    <source>Суспільне Новини | Suspilne Novyny</source>
    <author>Мар'яна Русин</author>
    <title>Йшли до пацієнта пішки через ліс: на Закарпатті медики надали допомогу 64-річному чоловіку, якому стало зле</title>
    <language>uk</language>
    <publication_time>2025-03-26T10:01+02:00</publication_time>
    <reference>https://suspilne.media/uzhhorod/979541-jsli-do-pacienta-piski-cerez-lis-na-zakarpatti-mediki-nadali-dopomogu-64-ricnomu-coloviku-akomu-stalo-zle/</reference>
  </metadata>
  <document>
    <h>На Закарпатті медики надали допомогу 64-річному чоловіку, який втратив свідомість у лісі неподалік урочища Термачув.</h>
    <p>Про це повідомили на Facebook-сторінці Закарпатського обласного центру екстреної меддопомоги.</p>
    <p>Подія сталася 25 березня. Бригада "швидкої" отримала виклик опівдні, однак на під’їзді до місця події автомобіль застряг у багнюці на розмитій лісовій дорозі. До пацієнта залишалося ще близько кілометра, тож медики вирушили до нього пішки через ліс та схили.</p>
    <q>"Ми провели діагностичні маніпуляції, поставили катетер, зробили кардіограму. Сатурація пацієнта була низька — лише 82%, тиск також небезпечно впав — 20/60. На кардіограмі — синусова брадикардія. Як з’ясувалося, у чоловіка серйозні проблеми із серцем, і цього року він уже двічі лікувався у кардіодиспансері. Лише два тижні тому переніс ендоваскулярну операцію", — розповіла лікарка Олеся Гойзан.</q>
    <p>Поки медики стабілізували стан пацієнта, до місця події прибули рятувальники. Разом вони транспортували чоловіка гірськими стежками до машини "швидкої", при цьому безперервно вводячи йому необхідні ліки.</p>
    <p>Згодом чоловіка доправили до Ужгородської міської багатопрофільної лікарні в стабільному стані.</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
</root>
