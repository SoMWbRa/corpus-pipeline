<root>
  <metadata>
    <source>Суспільне Новини | Suspilne Novyny</source>
    <author>Анна Косарінова</author>
    <title>Підробила документи і привласнила квартиру: у Кривому Розі жінку підозрюють у шахрайстві</title>
    <language>uk</language>
    <publication_time>2025-03-25T10:20+02:00</publication_time>
    <reference>https://suspilne.media/dnipro/978753-pidrobila-dokumenti-i-privlasnila-kvartiru-u-krivomu-rozi-zinku-pidozruut-u-sahrajstvi/</reference>
  </metadata>
  <document>
    <h>Жителька Кривого Рогу, за даними слідчих, використала фальшиві документи та незаконно зареєструвала право власності на квартиру, що перебувала на балансі міської ради.</h>
    <p>Про це йдеться на сайті обласної поліції.</p>
    <p>Як з’ясувало розслідування, наприкінці серпня 2022 року 45-річна підозрювана підробила технічну документацію на квартиру, знаючи, що в ній ніхто не проживає, а законний власник відсутній. З фальшивими документами жінка звернулась до державного реєстратора та переоформила оселю на своє ім’я.</p>
    <p>Збитки, завдані Криворізькій міській раді, склали майже 300 тисяч гривень.</p>
    <p>Містянці повідомили про підозру за частиною 2 статті 190 (шахрайство) та частиною 4 статті 358 (підроблення документів, печаток, штампів та бланків, збут чи використання підроблених документів, печаток, штампів) Кримінального кодексу України. Жінці може загрожувати до трьох років ув’язнення.</p>
    <p>Читайте нас у Telegram: Суспільне Дніпро</p>
  </document>
</root>
