<root>
  <metadata>
    <source>Суспільне Новини | Suspilne Novyny</source>
    <author>Оксана Ковальчук</author>
    <title>Зібрав майже мільйон гривень для ЗСУ: як волонтер із Житомира, який малює з пензликом у зубах, допомагає армії</title>
    <language>uk</language>
    <publication_time>2025-03-25T21:44+02:00</publication_time>
    <reference>https://suspilne.media/zhytomyr/979227-zibrav-majze-miljon-griven-dla-zsu-ak-volonter-iz-zitomira-akij-malue-z-penzlikom-u-zubah-dopomagae-armii/</reference>
  </metadata>
  <document>
    <h>Максим Калінчук — митець із Житомира, який малює, тримаючи пензлик у зубах. Від початку повномасштабного вторгнення він волонтерить та допомагає Збройним силам України. За підтримки небайдужих людей йому вдалося зібрати майже мільйон гривень донатів для ЗСУ.</h>
    <p>Максим Калінчук розповів Суспільному, що допомагає ЗСУ, малюючи та продаючи свої картини. Через Instagram він отримує замовлення.</p>
    <q>"Спочатку допомагав друзям і знайомим, а потім навіть людям, яких я особисто не знаю, але їм було потрібно чи авто, чи дрони, чи комплектуючі, чи екіпірування. За час повномасштабного вторгнення мені вдалося зібрати майже мільйон гривень на підтримку української армії. Але це все також завдячуючи небайдужим людям, які теж долучалися до зборів, за що я їм дуже вдячний. Наразі триває збір на пікап для військовослужбовців. Для цього я навіть написав пісню — створив трек, за допомогою якого, можливо, буде цікавіше донатити", — розповів Максим.</q>
    <p>Окрім донатів, у Максима Калінчука є й інші ідеї, аби допомагати воїнам.</p>
    <q>"Хотів би організувати заняття з арттерапії для військових, проте є багато "але", зокрема, потрібні зацікавлені люди, які можуть допомогти з їх організацією", — сказав волонтер.</q>
    <p>Деякі свої роботи Максим Калінчук відправляв на благодійні аукціони, аби там зібрати гроші, які допоможуть ЗСУ та родинам, постраждалим від війни.</p>
    <q>"Малювати, тримаючи пензлик у зубах, — це мій спосіб не лише творити, а й жити наповну. 8 січня 2015 року моя реальність змінилася назавжди. Через травму шийного хребця я втратив можливість ходити й рухати руками. Це було страшно, боляче й незрозуміло, як жити далі. Але я завжди вірив: навіть найскладніші обставини можна перетворити на новий початок. Малювати я почав випадково. Під час реабілітації у Львові аніматорка принесла фарби й полотно, запропонувавши спробувати. Моя перша робота була просто червоною плямою на білому полотні. Я назвав її "Кров з носу". Тоді я ще не розумів, що це стане для мене новою сторінкою життя. Сьогодні мої картини живуть у домівках по всій Україні та за її межами", — розповів  Максим.</q>
    <p>Митець із Житомира створює портрети, пейзажі, квіти й абстракції — усе, що надихає його й дарує надію іншим. За словами волонтера, на одну картину він витрачає понад 100 годин роботи. Це залежить від її розміру та рівня складності.</p>
    <q>"Малювати нелегко. Робота вимагає багато зусиль. Але це мене не зупиняє. Над деякими полотнами я працюю місяцями, і кожна завершена картина стає для мене перемогою", — зазначив житомирянин.</q>
    <p>Найскладнішою роботою Максима був портрет його товариша — українського військового Михайла Яценка, який загинув на фронті у серпні 2022 року.</p>
    <q>"Цей посмертний портрет Михайла я подарував його матері", — сказав волонтер.</q>
    <p>Малювати житомирянину допомагає його друг Макс.</p>
    <q>"Останнім часом переважно малюю те, що бажає замовник. Одну з нових картин нещодавно відправили до Сполучених Штатів Америки. Там її продадуть на аукціоні, а кошти спрямують родинам, які постраждали від війни, та на допомогу Збройним силам України. Ще одну роботу на патріотичну тематику замовила дівчина, яка змушена була евакуюватися через війну до Польщі. Також намалював обкладинку для книги "Лавандова кава". Це було більше як авантюра. Цікаво було, що з цього вийде, проте результат порадував і мене, і замовницю. Цю книгу вже можна придбати в книгарні. Звичайно, хочеться створити ще щось масштабне і цікаве", — розповів Максим.</q>
    <p>Важливу роль у його житті відіграє техніка.</p>
    <q>"Я самостійно веду свої соцмережі, використовуючи планшет і стилус. Усе це теж довелося освоювати з нуля. Я завжди шукаю нові можливості — як для творчості, так і для роботи в інтернеті. Для мене головне — залишатися корисним і надихати. Щоразу, коли мені пишуть люди, дякуючи за підтримку, я відчуваю, що роблю щось важливе", — сказав Максим Калінчук.</q>
    <p>Нині він розвивається у сфері продажів та роботи з контентом, шукає в цьому напрямку роботу.</p>
    <q>"У ході пошуку вакансій маю складнощі, тому що для роботи потрібен комп'ютер або ноутбук, а я не можу ними користуватися, використовую лише айпад. Це те, чим я можу заробляти і приносити собі задоволення від вдалого результату", — розповів волонтер.</q>
    <p>Максим залишається оптимістом, попри всі випробування, та надихає інших на позитивні зміни в житті.</p>
    <q>"Хочу надихати інших, реалізовувати суспільно важливі проєкти. Для мене найголовніше те, що я малюю. Малюю життя таким, яким я його бачу: яскравим, сильним і сповненим сенсу", — сказав Максим Калінчук.</q>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
</root>
