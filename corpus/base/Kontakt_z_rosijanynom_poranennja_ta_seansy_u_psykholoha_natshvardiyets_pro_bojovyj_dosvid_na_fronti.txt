<root>
  <metadata>
    <source>Суспільне Новини | Suspilne Novyny</source>
    <author>Наталя Гаврилова, Олена Голда</author>
    <title>Контакт з росіянином, поранення та сеанси у психолога: нацгвардієць про бойовий досвід на фронті</title>
    <language>uk</language>
    <publication_time>2025-03-26T18:05+02:00</publication_time>
    <reference>https://suspilne.media/odesa/980063-kontakt-z-rosianinom-poranenna-ta-seansi-u-psihologa-nacgvardiec-pro-bojovij-dosvid-na-fronti/</reference>
  </metadata>
  <document>
    <h>26 березня Національна гвардія України відзначає одинадцяту річницю свого створення. Наразі військовослужбовці Нацгвардії виконують завдання з охорони державних об'єктів, а також у взаємодії із ЗСУ беруть участь у бойових діях на фронті. Суспільне Одеса поспілкувалося з військовослужбовцем Олександром на позивний "Камиш". Про бойовий досвід та повернення до служби після поранення — у матеріалі Суспільного.</h>
    <h>Початок служби та перші дні війни</h>
    <p>Олександр розпочав службу в Національній гвардії України у 2021 році. За словами чоловіка, у мирний час його призвали до частини в Ізмаїлі, а потім перевели до Одеси. Початок повномасштабного вторгнення застав його на службі.</p>
    <p>"Ми після зміни лягли відпочивати. Десь о 3 годині ночі кричать: "Підйом, війна". Ми не зрозуміли, думали, що це учбова тривога, всі вальяжно почали збиратися, а потім виявилося, що дійсно війна. Почали екіпіруватися, прилітало по частині поруч. Нас всіх просто з частини взяли і вивезли", — сказав хлопець.</p>
    <p>За час служби військовий виконував завдання на різних напрямках бойових зіткнень з російською армією. Зокрема, був на Покровському та Оріхівському напрямках.</p>
    <p>"На Оріхівському напрямку ми виконували бойові завдання, стримували ворога. Задачі були різні, у кожного підрозділу своя задача, кожен виконував свою функцію. З Оріхова нас на Покровськ перенаправили", — додав військовослужбовець.</p>
    <h>Медичні знання та порятунок побратимів</h>
    <p>Медичні знання, яких чоловік навчився під час служби, врятували життя не одному побратиму. Особливо яскраво це проявилося під час однієї з бойових операцій, підкреслив "Камиш".</p>
    <p>"Це було на Покровському напрямку. Прилетів міномет, там хлопець був з другої штурмової роти на позивний "Малина". У нього від таза до колін дві ноги розірвало. Він сів біля дерева, дістав турнікети, але вже не міг їх натягнути. Я підбіг до нього, натягнув йому турнікети".</p>
    <h>Контакт із росіянином</h>
    <p>Під час одного із завдань Олександр опинився у критичній ситуації. Він розповів, що коли група висаджувалася з машини, їх одразу почали обстрілювати. Він біг останнім і бачив, як падають побратими.</p>
    <p>"Я біжу і дивлюся, що хлопці просто падають. Падають, ні звуку, нічого просто. І у мене інстинкт самозбереження спрацював. Я викинув рюкзак, ліг, вихопив автомат, наводжу на посадку, дивлюся на ворога, він на мене. Він встиг два рази вистрілити — в плече і в руку. Ну і одразу у відповідь. Ми прийняли бій і розбили ворога", — прокоментував військовий.</p>
    <h>"Я прощався з життя"</h>
    <p>Були такі випадки, коли чоловік прощався з життям. Він згадав один з них:</p>
    <p>"Був прильот міномета, мене відключило. Коли "включився", то не міг зрозуміти, де я знаходжусь. Я просто згадав сторону, у яку повз, і продовжував далі по посадці переміщуватись. По дорозі зустрічав побратимів, яких розбив міномет. Люди просто лежали. Це найстрашніше було. Я прощався з життя".</p>
    <p>Чоловік отримав поранення, у його руці повністю зруйнована кістка. Після цього він пройшов сім сеансів психологічної підтримки, поділився нацгвардієць.</p>
    <p>"У мене спиця стоїть, кістки немає в руці, вона розтрощена повністю. М'язові волокна просто натягнули, зашили і все. У мене було сім сеансів психолога, погані сни. Снилися бої, я міг уві сні щось змінити, але воно нічого не виходить, і ти різко пробуджуєшся у холодному поту. Зараз воно трохи пройшло, але все одно такі сни проскакують".</p>
    <h>"Вона мене чекала"</h>
    <p>Після поранення військовий перевівся в Одесу. Зараз він виконує завдання з охорони державних об'єктів.</p>
    <p>"Тут трохи легше, спокійніше. Тут мені подобається. Зараз виконуємо завдання з охорони державних об'єктів. Є графік, служба настроєна, зміни. Є час на відпочинок, на особисті потреби", — сказав чоловік.</p>
    <p>Олександр має доньку, якій вісім років. За його словами, саме вона мотивувала його не здаватись та вижити за будь-яких умов.</p>
    <p>"Вона мене дуже чекає. Ми з нею давно не бачилися. Вона постійно мені пише, дзвонить і каже: "Тату, коли ти приїдеш?". Під час війни для мене це була мотивація, щоб у моєї дитини було майбутнє без війни. Вона мене мотивувала на те, щоб дійти, вижити, повернутися. Вона мене чекала", — зауважив "Камиш".</p>
    <p>Наразі всі військовослужбовці Національної гвардії України воюють заради однієї мети — щоб настав мир і всі повернулися додому, резюмував нацгвардієць.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
</root>
