<root>
  <metadata>
    <source>Суспільне Новини | Suspilne Novyny</source>
    <author>Оксана Цвик</author>
    <title>У заповіднику на Тернопільщині зацвіла червонокнижна рослина</title>
    <language>uk</language>
    <publication_time>2025-03-25T11:15+02:00</publication_time>
    <reference>https://suspilne.media/ternopil/978823-u-zapovidniku-na-ternopilsini-zacvila-cervonoknizna-roslina-2/</reference>
  </metadata>
  <document>
    <h>У природному заповіднику "Медобори" на Тернопільщині розпочала цвісти шиверекія подільська. Ця рослина занесена до Червоної книги України.</h>
    <p>Про це повідомляють на сторінці заповідника в соцмережі.</p>
    <p>Шиверекія подільська (Schivereckia podolica Andrz. ex DC.) також є ендемічною рослиною (росте лише у визначених місцях) та реліктовою (збереглася незмінною протягом сотень мільйонів років). Вона має велике наукове й декоративне значення.</p>
    <p>"Хоч шиверекія — це посухостійка рослина, проте останніми роками через малу кількість опадів і високий температурний режим її чисельність значно зменшилася", — йдеться у повідомленні.</p>
    <p>У природному заповіднику "Медобори" шиверекія оселилась на вапняках ще в далекі часи кінця третинного періоду та збереглась в окремих куточках на теплоємкому субстраті вапняків.</p>
  </document>
</root>
