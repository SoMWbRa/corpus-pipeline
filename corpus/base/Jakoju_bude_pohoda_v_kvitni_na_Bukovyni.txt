<root>
  <metadata>
    <source>Суспільне Новини | Suspilne Novyny</source>
    <author>Марія Антоняк</author>
    <title>Якою буде погода в квітні на Буковині</title>
    <language>uk</language>
    <publication_time>2025-03-31T11:46+03:00</publication_time>
    <reference>https://suspilne.media/chernivtsi/983249-akou-bude-pogoda-v-kvitni-na-bukovini/</reference>
  </metadata>
  <document>
    <h>У квітні на Буковині очікують помірно теплу дощову погоду. На початку місяця дощитиме, а вже за тиждень можливе похолодання.</h>
    <p>Про це у коментарі Суспільному повідомила директорка обласного гідрометеоцентру Тетяна Негадайлова.</p>
    <p>За її словами, квітень прогнозують відносно теплим — на 1,5°C вище норми для цього періоду. Загалом погода буде сприятливою і з достатньою кількістю опадів.</p>
    <p>Упродовж першого тижня квітня очікують теплу погоду, без різких перепадів температури повітря. На початку місяця погода буде дещо нестійкою через вплив області низького тиску, яка наразі займає Балкани, Чорне море, і час від часу впливає на територію області.</p>
    <q>"Практично щодня, окрім п'ятниці, в області помірно дощитиме. Це будуть переважно невеликі дощі. Втримається хмарна погода з проясненням", — каже Негадайлова.</q>
    <p>Уночі температура повітря коливатиметься межах 5-10 °C тепла,  в горах — 0-5 °C. Удень повітря прогріватиметься до 10-15 °C, а в п'ятницю, 4 квітня, — до 18 °C тепла.</p>
    <p>Водночас вже за тиждень, за словами синоптикині, можливе похолодання, яке точно спрогнозувати ще не можуть.</p>
    <q>"Наразі Північна Європа перебуває в холодному повітрі, в окремі дні можливі його прориви до нас. Це залежить від траєкторії циклонів. Є ймовірність такого "провалу холоду" через тиждень. Ми якраз знаходимося на перетині теплих і холодних повітряних мас. Похолодає чи ні — залежатиме від того, як пройде ця траєкторія. Тож виключати похолодання і випадання мокрого снігу ми ще не можемо. Для перехідного періоду це досить таки характерне явище", — розповіла Негадайлова.</q>
    <p>Повідомляйте про важливі події з життя вашого міста чи села команді Суспільне Чернівці — пишіть на пошту редакції новин: news.chernivtsi@suspilne.media</p>
    <p>Читайте Суспільне Чернівці у Telegram: головні новини</p>
  </document>
</root>
