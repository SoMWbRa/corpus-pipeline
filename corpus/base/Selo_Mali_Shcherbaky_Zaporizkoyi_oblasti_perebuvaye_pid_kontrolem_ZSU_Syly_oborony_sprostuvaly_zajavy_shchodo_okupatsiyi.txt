<root>
  <metadata>
    <source>Суспільне Новини | Suspilne Novyny</source>
    <author>Карина Галунова, Поліна Снєжина</author>
    <title>Село Малі Щербаки Запорізької області перебуває під контролем ЗСУ: Сили оборони спростували заяви щодо окупації</title>
    <language>uk</language>
    <publication_time>2025-03-25T15:25+02:00</publication_time>
    <reference>https://suspilne.media/zaporizhzhia/979159-selo-mali-serbaki-zaporizkoi-oblasti-perebuvae-pid-kontrolem-zsu-sili-oboroni-sprostuvali-zaavi-sodo-okupacii/</reference>
  </metadata>
  <document>
    <h></h>
    <h>Село Малі Щербаки Запорізької області нині залишається під контролем Збройних сил України. Проте ситуація на цьому відрізку фронту складна. Російські військові не полишають спроб захопити населений пункт.</h>
    <p>Про це сьогодні, 25 березня, у коментарі кореспондентам Суспільного повідомив речник Сил оборони Півдня Владислав Волошин</p>
    <p>За його словами наразі Малі Щербаки перебувають під контролем Сил оборони України:</p>
    <q>"Противнику необхідна якась перемога на фронті, хоч маленька, коли її насправді немає. Вже декілька днів бойових зіткнень на цьому напрямку, в цьому населеному пункті не було. Взагалі на цьому напрямку тривають жорстокі бої за інший населений пункт за Степове, проте Сили оборони не мають втрат жодної позиції".</q>
    <p>За інформацією джерела Суспільного в Силах оборони, про захоплення Малих Щербаків поки не йдеться:</p>
    <q>"Військові РФ намагаються відтіснити наших оборонців. Про захоплення поки не йдеться", — йдеться в повідомленні.</q>
    <p>За словами начальниці відділення комунікацій 128 ОГШБр майора Анни Дзундзи, армія РФ не полишає спроб зайти до населеного пункту Малі Щербаки, але успіху не мають:</p>
    <q>"Ситуація напружена. Військові РФ намагаються зайти в населений пункт Малі Щербаки, але успіху не мають".</q>
    <p>Раніше Суспільне повідомляло, що село Степове Запорізької області перебуває під контролем Сил оборони України. Поза тим, армія РФ збільшила атаки на Оріхівському напрямку, українські військові відбивають усі штурми.</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
</root>
