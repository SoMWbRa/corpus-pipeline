<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Зустріч України із США, атака на Ізраїль та масове відключення інтернету в Сирії: новини ранку 25 лютого</title>
    <language>uk</language>
    <publication_time>2025-03-25T07:59+02:00</publication_time>
    <reference>https://suspilne.media/978661-zustric-ukraini-iz-ssa-ataka-na-izrail-ta-masove-vidklucenna-internetu-v-sirii-novini-ranku-25-lutogo/</reference>
  </metadata>
  <document>
    <h>Делегації України та Сполучених Штатів (США) знову зустрінуться в Саудівській Аравії, Ізраїль відбив атаки із Сектору Гази та Ємену, а також у Сирії масове відключення інтернету — Суспільне зібрало головні новини станом на ранок 25 березня.</h>
    <h>Перемовини у Ер-Ріяді 24-25 березня</h>
    <p>Українська делегація залишається в столиці Саудівської Аравії Ер-Ріяді ще на день. Між представниками України та США запланована ще зустріч 25 березня, повідомило Суспільному джерело в делегації. Що обговорюватимуть сторони — невідомо. За день до цього відбулися переговори делегацій Росії та США. Зустріч делегацій проходила у закритому режимі.</p>
    <p>Пізніше стало відомо, що США та Росія опублікують спільну заяву 25 березня о десятій ранку (час за Києвом) після обговорень у Саудівській Аравії. У ній йтиметься про досягнення угоди щодо припинення вогню у Чорному морі, повідомляє CBS News із посиланням на джерела.</p>
    <p>Агенція Reuters з посиланням на джерело у Білому домі повідомляла, що за підсумками переговорів США та Росії в Ер-Ріяді спостерігається прогрес і в найближчому майбутньому очікується "позитивне оголошення".</p>
    <p>Раніше речниця Держдепу США Теммі Брюс говорила, що Росія та Україна близькі до припинення вогню, зокрема в Чорному морі. За її словами, після цього сторони зможуть розпочати обговорення подальших питань. Вона підкреслила, що США хочуть "повного відновлення мирної комерційної діяльності" в цій акваторії.</p>
    <h>Атака на Ізраїль</h>
    <p>Увечері 24 березня Ізраїль тричі зазнав ракетних атак з території Ємену та Сектору Гази. ЦАХАЛ заявляє про перехоплення усіх цілей. Про це повідомила пресслужба Армії оборони Ізраїлю.</p>
    <p>О 19:02 біля Сектору Гази пролунали сирени, дві ракети було збито. Близько 20:00 ЦАХАЛ перехопила ракету, запущену з Ємену. О 21:00 в районах біля палестинського анклаву знову пролунали сирени, ППО знищила ракету, випущену з зони боїв із ХАМАС.</p>
    <p>Контекст: 18 березня 2025 року Сили оборони Ізраїлю та Сили безпеки Ізраїлю заявили про відновлення вогню у Секторі Гази. За ніч вони обстріляли інфраструктуру, яка належить угрупуванню ХАМАС. Палестинська влада повідомила про понад 400 загиблих, включаючи жінок і дітей.</p>
    <h>Відключення інтернету в Сирії</h>
    <p>NetBlocks повідомив про масштабне відключення інтернету в Сирії, підтвердивши збої в кількох містах. Ситуація загострилася в березні через сутички між алавітами, прихильниками Асада, і новою владою, що призвело до понад тисячі жертв.</p>
    <p>Уряд заявив про стабілізацію ситуації. Подібне відключення сталося в січні, яке пояснили "саботажем залишків режиму Асада".</p>
    <h></h>
  </document>
</root>
