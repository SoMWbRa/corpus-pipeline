<root>
  <metadata>
    <source>Суспільне Новини | Suspilne Novyny</source>
    <author>Діана Козлова</author>
    <title>Під час сварки забив до смерті сестру. Жителю Гродівської громади повідомили про підозру</title>
    <language>uk</language>
    <publication_time>2025-03-26T10:34+02:00</publication_time>
    <reference>https://suspilne.media/donbas/979597-pid-cas-svarki-zabiv-do-smerti-sestru-zitelu-grodivskoi-gromadi-povidomili-pro-pidozru/</reference>
  </metadata>
  <document>
    <h>39-річна жінка померла від травми голови в Новоекономічному Донецької області 16 березня. У вбивстві підозрюють її брата.</h>
    <p>Про це повідомила прокуратура Донеччини у Facebook.</p>
    <p>"Повідомлено про підозру чоловіку, який під час сварки забив до смерті сестру", — йдеться у повідомленні.</p>
    <p>За даними прокуратури, рідні брат та сестра перебували за місцем проживання у селищі Новоекономічне Гродівської громади. Вони вживали алкогольні напої, під час розпиття яких між чоловіком та жінкою виникла сварка.</p>
    <q>"Коли забракло слів, чоловік вдарив жінку декілька разів рукою в обличчя. У подальшому, розлютившись, схопив її руками за одяг і витягнув до коридору, де продовжив бити кулаками. Після отриманих вісьмох ударів в область голови вона впала на підлогу. Побачивши, як сестра знепритомніла, підозрюваний пішов до знайомого фельдшера та повідомив, що потерпіла втратила свідомість через падіння. Згодом вже на місці медик констатував смерть 39-річної жінки".</q>
    <p>За висновками судово-медичної експертизи, жінка померла від тупої травми голови, що супроводжувалась крововиливами.</p>
    <p>Чоловікові повідомили про підозру у завданні тяжких тілесних ушкоджень, що спричинили смерть потерпілого (ч. 2 ст. 121 КК України). Підозрюваному обрали запобіжний захід у вигляді тримання під вартою. Йому загрожує до 10 років позбавлення волі.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
</root>
