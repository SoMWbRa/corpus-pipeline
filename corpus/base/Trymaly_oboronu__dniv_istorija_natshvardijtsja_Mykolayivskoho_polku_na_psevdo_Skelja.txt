<root>
  <metadata>
    <source>Суспільне Новини | Suspilne Novyny</source>
    <author>Соболь Марія</author>
    <title>"Тримали оборону 28 днів": історія нацгвардійця Миколаївського полку на псевдо Скеля</title>
    <language>uk</language>
    <publication_time>2025-03-26T20:31+02:00</publication_time>
    <reference>https://suspilne.media/mykolaiv/980211-trimali-oboronu-28-dniv-istoria-nacgvardijca-mikolaivskogo-polku-na-psevdo-skela/</reference>
  </metadata>
  <document>
    <h>Скеля — військовослужбовець 19-го Миколаївського полку Національної гвардії. Він приєднався до війська на початку повномасштабного вторгнення. У 2024 році чоловік перебував на Донеччині, де брав участь у бойових діях.</h>
    <p>Історію військовослужбовця розповіли на сторінці полку у Facebook.</p>
    <p>"Навесні 2022 року я вступив до лав Національної гвардії. Не міг залишитися осторонь, бо відчував відповідальність за свою землю, сім’ю, майбутнє", — пригадує Скеля.</p>
    <p>З його слів, перші дні служби були непростими, оскільки війна є боротьбою не лише за територію, а й за майбутнє.</p>
    <p>У вересні 2024 року він разом із побратимами поїхав на ротацію, щоб стати на захист Донецької області. Йому довелося пережити важкі бої та постійні обстріли, додали в пресслужбі.</p>
    <p>"Ми тримали оборону позиції протягом 28 днів. Кожен день — це нові обстріли, атаки, ворожі дрони. Постійні спроби противника прорватися, але щоразу ворожі штурмові групи були розгромлені", — говорить Скеля.</p>
    <p>Зі слів військовослужбовця, найзапекліший бій стався 15 вересня 2024 року, коли о 04:00 ранку штурмова група армії РФ чисельністю до 18 людей, під прикриттям артилерії, намагалася прорвати оборону. Попри загрозу, він координував відбиття атаки, знищуючи російських військових пострілами зі зброї. У результаті штурмова група противника була знищена.</p>
    <q>"Вірю, що ми вистоїмо, наш дух не зламати. Коли настане перемога, я мрію, знову зустрітися з усіма побратимами та пригадати героїв, які віддали життя за майбутнє України".</q>
    <p>Слідкуйте за головними новинами Миколаєва та області у WhatsApp, Telegram, Viber, YouTube, TikTok, Facebook та Instagram.</p>
  </document>
</root>
