<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>На Київщині жителі стали менше хворіти на респіраторні інфекції</title>
    <language>uk</language>
    <publication_time>2025-03-25T21:43+02:00</publication_time>
    <reference>https://suspilne.media/kyiv/979397-na-kiivsini-ziteli-stali-mense-hvoriti-na-respiratorni-infekcii/</reference>
  </metadata>
  <document>
    <h>У Київській області зменшилася кількість хворих на респіраторні інфекції на 17,5%. Протягом тижня, із 17 по 23 березня, медики зафіксували майже 21 тис. хворих, це на понад 4 тис. менше, ніж за попередній період.</h>
    <p>Про це повідомляє Київський обласний центр контролю та профілактики хвороб.</p>
    <p>Зазначається, що медики зафіксували минулого тижня 20 774 жителів регіону, із них — 11 090 дітей віком до 17 років (53,3%). Найвищі рівні захворюваності на грип та інші ГРВІ у Бориспільському, Білоцерківському та Обухівському районах.</p>
    <p>Кількість госпіталізованих з діагнозом ГРВІ, зокрема і COVID-19, зменшилася на 19,6% — до 304 людей. Із них у лікарнях знаходилися 162 дітей віком до 17 років.</p>
    <p>"Летальних випадків від ускладнень грипу, COVID-19 та інших ГРВІ за звітний тиждень не зареєстровано", — йдеться у повідомленні.</p>
    <p>У Києві за цей період зафіксували 15 487 нових випадків захворювання на грип та ГРВІ, зокрема на COVID-19. Медики відзначають зниження захворюваності на 20,1%.  Дітей захворіло 8763 (зниження на 21%), дорослих — 6724 (зниження на 18,9%). Захворюваність серед школярів знизилась на 26,2% — захворіло 5202 дитини.</p>
    <p>Зменшилася і кількість госпіталізованих у місті. У лікарнях знаходилося 414 людей, зокрема 279 дітей. На COVID-19 захворіли 29 громадян, зокрема 6 дітей до 17 років. Госпіталізували трьох, серед них — 1 дитина. У відділенні реанімації та інтенсивної терапії перебувала 1 доросла людина, хвора на COVID-19. Протягом минулого тижня від ускладнень грипу та COVID-19 померло 13 людей.</p>
    <p>Раніше повідомлялося, що у Київській області зменшилася кількість хворих на респіраторні інфекції. Протягом тижня, із 10 по 16 березня, медики зафіксували понад 25 тис. хворих. У Києві за цей період, зареєстрували 19 390 нових випадків захворювання на грип та ГРВІ, зокрема на COVID-19. Було 7 летальних випадків від ускладнень грипу.</p>
    <p>У серпні Міністерство охорони здоров'я оновило рекомендації щодо щеплення проти коронавірусу, щоб спростити процес. Для більшості людей достатньо зробити одне щеплення проти СОVID-19. Ревакцинацію рекомендують робити через 6-12 місяців не усім, а людям із груп ризику: медикам, працівникам системи освіти та сфери обслуговування.</p>
    <p>Протягом епідсезону 2023/2024 на грип та ГРВІ, зокрема, і на коронавірус, перехворіло 14,7% киян. Більшість недужих — діти. Захворюваність була вищою у 1,4 раза порівняно з епідсезоном 2022-2023 років.</p>
  </document>
</root>
