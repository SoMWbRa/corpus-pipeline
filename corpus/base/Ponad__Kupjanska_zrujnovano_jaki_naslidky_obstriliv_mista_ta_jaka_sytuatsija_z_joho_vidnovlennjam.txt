<root>
  <metadata>
    <source>Суспільне Новини | Suspilne Novyny</source>
    <author>Діана Яців, Тетяна Кривоніс, Роман Кривко</author>
    <title>Понад 80% Куп'янська зруйновано: які наслідки обстрілів міста та яка ситуація з його відновленням</title>
    <language>uk</language>
    <publication_time>2025-03-25T12:03+02:00</publication_time>
    <reference>https://suspilne.media/kharkiv/978641-ponad-80-kupanska-zrujnovano-aki-naslidki-obstriliv-mista-ta-aka-situacia-z-jogo-vidnovlennam/</reference>
  </metadata>
  <document>
    <h>Понад 80% Куп'янська, який розташований за два кілометри від лінії фронту, пошкоджено або зруйновано внаслідок російських обстрілів.</h>
    <p>Про це в етері Українського Радіо Харкова розповів начальник Куп'янської міської військової адміністрації Андрій Беседін.</p>
    <h>Які наслідки обстрілів Куп'янська у березні 2025 року</h>
    <p>За його словами, минулі вихідні пройшли під постійними атаками з боку російської армії. Обстріли велися з артилерії, реактивних систем залпового вогню, керованих авіабомб і безпілотників. У 22 та 23 березня російські війська пошкодили понад 15 приватних будинків, а також об'єкти критичної інфраструктури.</p>
    <p>19 березня РФ скинула 31 керовану авіабомбу на Куп'янськ. Тоді загинули двоє людей, ще троє — отримали поранення. Обстріли пошкодили електропідстанції, трансформатори, газові мережі, лікарню та житлові будинки.</p>
    <q>Це — дуже важкий терористичний акт. Жахливі наслідки, прямі влучання, пошкоджені трансформаторна підстанція та елеткропідстанція. 24/7 енергетики та наші комунальники працюють над відновленням.</q>
    <p>"На момент атаки знеструмленими були 12 населених пунктів, зокрема й місто Куп'янськ повністю. На сьогодні електроенергію повернули у шість із них, де живуть понад 900 людей. Ще шість населених пунктів, зокрема Куп'янськ — частково без світла", — зазначив Беседін.</p>
    <h>Скільки цивільних залишаються у Куп'янській громаді станом на березень</h>
    <p>Зі слів Андрія Беседіна, лівобережна частина громади, зокрема Ківшарівка, Куп'янськ-Вузловий та район залізничної станції Заоскілля — вже п'ять місяців перебуває без електроенергії, газопостачання, води та інтернету.</p>
    <q>Там не працюють ні комунальні підприємства, ні медичні заклади.</q>
    <p>"Єдине, що ми там робимо — це заходи евакуації. Фактично вмовляємо людей, щоб вони звідти виїхали. Але, на жаль, жителі нехтують цим і залишаються у жахливих умовах", — сказав начальник Куп'янської міської військової адміністрації.</p>
    <p>З його слів, на лівобережжі річки Оскіл залишаються понад 800 людей. Загалом у Куп'янській громаді нині проживають приблизно 2900 цивільних, з них у самому місті — менш як 1800.</p>
    <h>Чи пожвавішали темпи евакуації з Куп'янської громади після обстрілів</h>
    <p>Більшість людей, які залишилися у громаді, — це пенсіонери, каже Андрій Беседін.</p>
    <p>"На жаль, статистика евакуації невтішна. Є можливість виїхати, весь алгоритм відпрацьований, але люди відмовляються — тим самим наражаючи своє життя на постійну небезпеку. Вони мотивують це тим, що це — їхнє майно та житло. Але ми пояснюємо, що, на жаль, життя та здоров'я ніхто не компенсує, а матеріальні цінності обов'язково будуть компенсовані", — говорить голова міської військової адміністрації.</p>
    <h>Наскільки Куп'янськ сьогодні придатний для життя</h>
    <p>Сьогодні в Куп'янську працює лікарня та соціальний транспорт. Громадський транспорт у місті могли б відновити, якби це дозволяла безпекова ситуація, говорить Андрій Беседін.</p>
    <p>"Для Куп'янська важливі перемога, мир, закінчення війни. Ми всі цього чекаємо, бо з моменту деокупації у вересні 2022 року, ми щодня потерпаємо від обстрілів та руйнувань. Хочеться, щоб це все завершилося якомога швидше і ми б почали працювати над відновлення міста", — каже голова Куп'янської громади.</p>
    <p>З його слів, вода в місті подається за графіком, а туди, де немає централізованого водопостачання, її підвозять.</p>
    <h>Прицільні удари по комунальниках та медиках</h>
    <p>"Ми бачимо постійно спрямовані атаки на "швидку" допомогу, на комунальних працівників, які щодня працюють у місті Куп'янськ для забезпечення всім необхідним. 18 березня була жахлива трагедія — FPV-дрон влучив в автівку комунальників наших. П'ять людей травмувалися. На жаль, одна жінка, наша працівниця, загинула в лікарні. У неї залишилося троє дітей", — розповів Андрій Беседін.</p>
    <p>Армія РФ в Куп'янську атакує цивільне населення, оскільки, зі слів Беседіна, у громаді до повномасштабного вторгнення і станом на тепер не було жодного військового об'єкта.</p>
    <h>Яка гуманітарна допомога потрібна Куп'янській громаді</h>
    <p>За словами очільника міської військової адміністрації, лівобережна частина громади наразі потребує найбільше гуманітарної допомоги.</p>
    <p>"Це — заборонена зона, підвищена зона небезпеки. На правобережній частині громади — у самому Куп'янську та Пристінському старостинському окрузі. Разом із міжнародними та локальними гуманітарними організаціями, які працюють з нами з 2022 року, ми забезпечили людей продуктами, засобами гігієни. Це саме ми хочемо зробити на лівобережжі", — говорить Андрій Беседін.</p>
    <p>З його слів, на лівий берег річки Оскіл заборонений в'їзд для всіх, окрім працівників Куп'янської міськради, поліції, рятувальників та спеціальних служб.</p>
    <p>"За необхідності вони можуть надавати людям допомогу або евакуювати. Потім на правобережній частині громади вже передають їх волонтерам. Вони вже відвозять евакуйованих до Харкова. На місці одразу надається вся фінансова, психологічна та юридична допомога. І зараз у будь-якого жителя Куп'янської громади є можливість виїхати. Звісно, треба тільки зголоситися", — сказав Беседін.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
</root>
