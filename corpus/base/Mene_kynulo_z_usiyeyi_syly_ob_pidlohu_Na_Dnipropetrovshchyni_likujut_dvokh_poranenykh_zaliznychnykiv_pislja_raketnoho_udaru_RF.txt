<root>
  <metadata>
    <source>Суспільне Новини | Suspilne Novyny</source>
    <author>Ірина Руденко, Антон Сіренко</author>
    <title>"Мене кинуло з усієї сили об підлогу". На Дніпропетровщині лікують двох поранених залізничників після ракетного удару РФ</title>
    <language>uk</language>
    <publication_time>2025-03-26T10:50+02:00</publication_time>
    <reference>https://suspilne.media/dnipro/979263-mene-kinulo-z-usiei-sili-ob-pidlogu-na-dnipropetrovsini-likuut-dvoh-poranenih-pisla-raketnogo-udaru-zaliznicnikiv/</reference>
  </metadata>
  <document>
    <h></h>
    <h>В одному з медзакладів Дніпропетровщині лікують двох залізничників, які 19 березня потрапили під ракетний обстріл російської армії та дістали поранення. Того дня чоловіки якраз були на роботі.</h>
    <p>Машиніст Олексій розповів Суспільному: перебував біля потяга, коли стався вибух.</p>
    <p>"Спалах, удар, різкий біль. Я тоді перебував у ремонтній ямі, під потягом, ходову робили. Потім колеги дістали мене з цієї ями, викликали швидку, більше нічого такого не пам’ятаю", — сказав він.</p>
    <p>Залізничник пригадав: вибух стався менш ніж за 100 метрів від місця, де він був.</p>
    <p>В Олексія осколкові поранення живота. Нині йому вже провели три операції. На сусідній койці з переломом тазу та посіченими ногами — 20-річний Олександр. На залізниці він працює слюсарем.</p>
    <p>"Єдине, що пам'ятаю, що мене кинуло, як кота, з усієї сили об підлогу. Осколки прошили мені таз, зламали кістки. Я піднявся на адреналіні, бо я від страху піднявся, якось умудрився перелізти через колії", — розповів чоловік.</p>
    <p>За словами гендиректора лікарні Сергія, обох поранених доправили до медзакладу у вкрай тяжкому стані. Олександр потребуватиме операції на суглобі, а в Олексія попереду ще кілька втручань на черевній порожнині.</p>
    <p>Бачимо, що зараз хлопці у доброму гуморі, вже розмовляють по телефону. Але стан здоров'я ще зостається тяжким, тому кожного дня плануємо оперативні втручання", — зазначив він.</p>
    <p>Гендиректор лікарні додав: лікування обох залізничників може зайняти кілька місяців. Прогнозів на повне відновлення поки немає.</p>
    <p>Читайте нас у Telegram: Суспільне Дніпро</p>
  </document>
</root>
