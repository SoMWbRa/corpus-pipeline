<root>
  <metadata>
    <source>Суспільне Новини | Suspilne Novyny</source>
    <author>Катерина Люшень, Лілія Пархоменко</author>
    <title>"Ці люди прийшли нас вбивати": снайпер НГУ "Хорт" про війну, влучні постріли та мотивацію</title>
    <language>uk</language>
    <publication_time>2025-03-26T08:14+02:00</publication_time>
    <reference>https://suspilne.media/poltava/974269-ci-ludi-prijsli-nas-vbivati-snajper-ngu-hort-pro-vijnu-vlucni-postrili-ta-motivaciu/</reference>
  </metadata>
  <document>
    <h>Нацгвардієць Валерій із позивним "Хорт" захищає Україну із 2022-го року. Нині служить у взводі снайперів. Такі фахівці можуть здійснювати влучні постріли з відстані 1,5 кілометра, але працюють і в ближніх боях.</h>
    <p>Про нюанси своєї роботи "Хорт" розповів Суспільному у День Нацгвардії, який щорічно відзначають 26 березня. Нині виповнюється 11 років від моменту її заснування.</p>
    <p>Чоловік родом із Кременчука. На початок повномасштабної війни проживав у Києві, був керівником підприємства. У війську він із травня 2022-го року, до терцентру комплектування звернувся самостійно.</p>
    <q>"Спочатку я потрапив ― президентська бригада, 22-й окремий батальйон спеціального призначення. Були ми на різних напрямках: Бахмут, Часів Яр, Костянтинівка. Коли сформувалася "Гвардія наступу", я подав документи до полку "Азов", прослужив біля пів року, після чого я перевівся в 17-ту бригаду".</q>
    <p>Зараз Валерій ― головний сержант взводу снайперів спецпризначення 17-ї Полтавської бригади "Рейд" НГУ. Цей підрозділ сформували менше року тому.</p>
    <q>"Снайпер повинен мати не тільки фізичну підготовку, але й мати математичний склад розуму. Ти повинен уміти вирахувати дистанцію, врахувати вітер, погодні умови. Все це дуже впливає на постріл".</q>
    <p>За його словами, професіонали можуть влучати у цілі за 1,5―2 кілометри. Для цього потрібна постійна та наполеглива підготовка.</p>
    <q>"Я не воював у ті часи, коли це була АТО. Можливо, тоді снайпери працювали на цих дальніх дистанціях, коли була можливість це робити. І не було таких близьких боїв, як зараз. Зараз так змінилися умови війни, що снайпер може перебувати і на дуже близьких дистанціях: і на 300 метрів, і на 200 метрів".</q>
    <p>Нині, розповів "Хорт", українцям важливо об’єднатися. Мотивувати людей долучатися до війська має, зокрема, відповідальність перед їхніми родинами та бажання їх захистити.</p>
    <q>"Не можна недооцінювати ворога. Він дуже хитрий, дуже і вмотивований, якби там не казали про них. Ці люди прийшли нас вбивати. Вони теж тренуються. І вони не збираються відступати. Я думаю, що прийде час, коли діти спитають у своїх батьків, братів: "А де ти був в той час, коли було важко в твоїй країні?" В мене теж росте маленька дочка, їй вісім років, і син є 15 років. Я думаю, їм не буде соромно, що їхній батько в цей час не сидить вдома".</q>
    <p>Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
</root>
