<root>
  <metadata>
    <source>Суспільне Новини | Suspilne Novyny</source>
    <author>Катерина Бєлякова</author>
    <title>На Херсонщині суд виніс вирок "заступниці директора агрофірми", яка змушувала підлеглих голосувати на псевдореферендумі</title>
    <language>uk</language>
    <publication_time>2025-03-25T13:54+02:00</publication_time>
    <reference>https://suspilne.media/kherson/979009-na-hersonsini-sud-vinis-virok-zastupnici-direktora-agrofirmi-aka-zmusuvala-pidleglih-golosuvati-na-psevdoreferendumi/</reference>
  </metadata>
  <document>
    <h>57-річна жителька Херсона отримала вирок за колабораціонізм — вісім років ув'язнення з конфіскацією майна. На початку липня 2022 року вона влаштувалась до захопленого окупантами КП "Агрофірма радгосп "Білозерський".</h>
    <p>Про це у Facebook інформує поліція Херсонської області.</p>
    <p>У комунальному підприємстві засуджена обійняла посаду "заступниці директора по оптимізації управлінських процесів". Під її керівництвом серед працівників провели незаконний референдум щодо "приєднання" області до складу РФ. Жінка особисто приймала від підлеглих паспорти, записувала їх дані та видавала "бюлетені", повідомили в поліції.</p>
    <p>За даними слідства, засуджена також прослідкувала за тим, щоб заробітну плату сплатили лише тим працівникам, які взяли участь у незаконному голосуванні.</p>
    <p>Окрім восьми років позбавлення волі, суд конфіскував у херсонки особисту квартиру та на 15 років заборонив їй обіймати посади в органах державної влади, державного управління, місцевого самоврядування й займатися діяльністю, пов’язаною з виборчим процесом, додали у відомстві.</p>
    <p>Раніше в прокуратурі повідомляли, що на Херсонщині судитимуть двох працівників окупаційного "управління служби виконання покарань".</p>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
