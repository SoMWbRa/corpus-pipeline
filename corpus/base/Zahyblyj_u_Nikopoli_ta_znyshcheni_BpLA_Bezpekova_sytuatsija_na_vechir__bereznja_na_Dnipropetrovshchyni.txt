<root>
  <metadata>
    <source>Суспільне Новини | Suspilne Novyny</source>
    <author>Анна Косарінова, Валерія Шостак</author>
    <title>Загиблий у Нікополі та знищені БпЛА. Безпекова ситуація на вечір 25 березня на Дніпропетровщині</title>
    <language>uk</language>
    <publication_time>2025-03-25T18:41+02:00</publication_time>
    <reference>https://suspilne.media/dnipro/978673-obstrili-nikopolsini-ta-zniseni-bpla-bezpekova-situacia-na-ranok-25-berezna-na-dnipropetrovsini/</reference>
  </metadata>
  <document>
    <h>Від вечора 24 березня російські війська кілька разів атакували Нікопольщину. Били з реактивних систем залпового вогню "Град", артилерії, запустили дрони-камікадзе. Внаслідок ударів загинув 63-річний чоловік.</h>
    <p>Про це у Telegram повідомив очільник обласної військової адміністрації Сергій Лисак.</p>
    <p>Під ударом були Нікополь,  Мирівська й Покровська громади. Пошкоджені багатоповерхівка і два авто. Поранених чи загиблих немає.</p>
    <p>Також армія РФ скерувала на Дніпропетровщину ударні безпілотники. Сили протиповітряної оборони знищили в межах області п’ять дронів, додав посадовець.</p>
    <p>Доповнено о 18:30. Загалом протягом дня Нікопольщина пережила понад півтора десятка обстрілів. По Нікополю, Марганецькій та Покровській громадах били з важкої артилерії та дронами-камікадзе. У райцентрі загинув 63-річний чоловік.</p>
    <p>В районі внаслідок атак пошкоджені п'ять приватних будинків та стільки ж господарських споруд, газогін.</p>
    <h>Що відомо про обстріли Дніпропетровщини 24 березня</h>
    <p>Протягом дня, 24 березня, військові РФ били по двох районах Дніпропетровщини —Синельниківському та Нікопольському. Поранені двоє людей.</p>
    <p>Читайте нас у Telegram: Суспільне Дніпро</p>
  </document>
</root>
