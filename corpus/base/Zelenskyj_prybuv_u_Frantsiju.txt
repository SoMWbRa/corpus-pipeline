<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>Зеленський прибув у Францію</title>
    <language>uk</language>
    <publication_time>2025-03-26T17:55+02:00</publication_time>
    <reference>https://suspilne.media/980139-zelenskij-pribuv-u-franciu-2/</reference>
  </metadata>
  <document>
    <h>Президент України Володимир Зеленський прибув у Францію. Він зустрінеться з президентом Франції Еммануелем Макроном.</h>
    <p>Про це Суспільному повідомив речник президента Никифоров.</p>
    <p>Метою зустрічі Зеленського та Макрона буде підготовка саміту країн "коаліції охочих", готових надати Україні гарантії безпеки. Саміт відбудеться 27 березня у Парижі.</p>
    <p>Також до Франції прибув міністр оборони України Рустем Умєров, повідомило Міноборони. Він зустрівся з міністром оборони Франції Себастьяном Лекорню. Вони обговорили посилення українського війська, статус військової допомоги та подальше зміцнення безпекової підтримки та гарантії безпеки для України.</p>
    <h>"Коаліція охочих"</h>
    <p>15 березня Стармер провів онлайн-зустріч "коаліції охочих" з близько 25 світових лідерів, які погодилися сприяти встановленню миру в Україні. Приєдналися представники ЄС, НАТО, Канада, Австралія та Нова Зеландія.</p>
    <p>Також у зустрічі брав участь президент Зеленський, який після цього заявив, що через тиждень імовірно організують ще одну зустріч партнерів на підтримку України. Як сказав глава держави, важливо, що ці зустрічі на підтримку України стають "майже щотижневими".</p>
    <p>Bloomberg дізналося, що Велика Британія та Франція намагаються розробити план для зміцнення позиції України на переговорах щодо закінчення війни.</p>
  </document>
</root>
