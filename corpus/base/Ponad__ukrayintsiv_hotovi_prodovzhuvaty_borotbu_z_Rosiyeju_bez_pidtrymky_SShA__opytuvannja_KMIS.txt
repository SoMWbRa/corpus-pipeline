<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Понад 80% українців готові продовжувати боротьбу з Росією без підтримки США — опитування КМІС</title>
    <language>uk</language>
    <publication_time>2025-03-25T11:52+02:00</publication_time>
    <reference>https://suspilne.media/978853-ponad-80-ukrainciv-gotovi-prodovzuvati-borotbu-z-rosieu-bez-pidtrimki-ssa-opituvanna-kmis/</reference>
  </metadata>
  <document>
    <h>Понад 80% українців вважають, що Україна має продовжувати боротьбу, навіть якщо Вашингтон припинить будь-яку підтримку Києва.</h>
    <p>Про це свідчать результати опитування, яке упродовж 12-22 березня 2025 року провів Київський міжнародний інститут соціології (КМІС).</p>
    <p>Соціологи нагадали, що на початку березня 2025 року США призупинили військову підтримку, і хоча вона була відновлена, вони все одно запитали, як краще діяти Україні, якщо Вашингтон остаточно припинить підтримувати Київ.</p>
    <p>"Ми хотіли дізнатися, чи в цілому українці готові продовжувати боротьбу з обмеженою підтримкою (від лише Європи), чи скоріше будуть схилятися до прийняття всіх вимог Росії (тобто фактично – до капітуляції)", — йдеться у повідомленні.</p>
    <p>Опитування показало, що серед українців є однозначний консенсус, що Україна попри все має продовжувати боротьбу – таких 82%.</p>
    <p>Лише 8% респондентів відповіли, що в таких умовах вони більше схиляються до прийняття капітуляції.</p>
    <p>"У всіх регіонах абсолютна більшість – від 78% на сході до 83% на заході – вважають, що попри все Україна має продовжувати опір і не йти на капітуляцію", — додають соціологи.</p>
    <h>Як проводилось опитування</h>
    <p>Упродовж 12-22 березня 2025 року КМІС провів власне всеукраїнське опитування громадської думки "Омнібус". Методом телефонних інтерв’ю (computer-assistedtelephoneinterviews, CATI) на основі випадкової вибірки мобільних телефонних номерів (з випадковою генерацією телефонних номерів та подальшим статистичним зважуванням) у всіх регіонах України (підконтрольна уряду територія) було опитано 1326 респондентів.</p>
    <p>Опитування проводилося з дорослими (у віці 18 років і старше) громадянами України, які на момент опитування проживали на території України, яка контролювалася урядом. До вибірки не включалися жителі територій, які тимчасово не контролюються владою України (водночас частина респондентів – це ВПО, які переїхали з окупованих територій), а також опитування не проводилося з громадянами, які виїхали за кордон після 24 лютого 2022 року.</p>
    <p>Формально за звичайних обставин статистична похибка такої вибірки (з імовірністю 0,95 і з врахуванням дизайн-ефекту 1,3) не перевищувала 3,5% для показників, близьких до 50%, 3,1% для показників, близьких до 25%, 2,1% — для показників, близьких до 10%, 1,6% — для показників, близьких до 5%.</p>
  </document>
</root>
