<root>
  <metadata>
    <source>Суспільне Новини | Suspilne Novyny</source>
    <author>Валерія Рибалка, Лілія Пархоменко</author>
    <title>"Дрон залетів у вікно": керівниця фермерського підприємства на Полтавщині про пошкодження</title>
    <language>uk</language>
    <publication_time>2025-03-25T16:26+02:00</publication_time>
    <reference>https://suspilne.media/poltava/979233-dron-zaletiv-u-vikno-kerivnica-fermerskogo-pidpriemstva-na-poltavsini-pro-poskodzenna/</reference>
  </metadata>
  <document>
    <h>Через влучання уламків російського БпЛА на Полтавщині пошкоджені трактори, комбайн, а ще згоріла жатка та обприскувач. Обстріл аграрного підприємства стався близько 22:40 24 березня.</h>
    <p>Про це Суспільному розповіла його директорка Тетяна Ситник.</p>
    <p>За її словами, нині у господарстві працюють правоохоронці, також приїжджали представники громади. Остаточну суму збитків ще не підрахували.</p>
    <q>"Дрон залетів у вікно ангару, вивалив раму і потрапив у бак, в якому було трохи солярки. Обприскувач згорів, на комбайнах скло побило, порозплавляло пластмасу на тракторі. Каміння летіло, скло і в тракторах побило. Жатка одна згоріла", ― сказала Тетяна Ситник.</q>
    <p>За її словами, про обстріл та пожежу їй телефоном повідомив сторож. Це було близько 22:40 24 березня. Цей чоловік отримав опіки рук. Інший травмований не є працівником підприємства, він чекав на відвантаження автомобіля. Чоловіка оглушило вибуховою хвилею. У нього скарги, зокрема, на погіршення слуху. Робітника будуть обстежувати полтавські медики, повідомила Тетяна Ситник.</p>
    <p>Як розповіла директорка, нині документують інформацію пошкодження. Щодо подачі заяв на компенсації рішення поки не ухвалили.</p>
    <p>Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
</root>
