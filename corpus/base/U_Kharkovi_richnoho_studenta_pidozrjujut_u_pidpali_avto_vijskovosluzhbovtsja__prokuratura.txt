<root>
  <metadata>
    <source>Суспільне Новини | Suspilne Novyny</source>
    <author>Альона Соболенко</author>
    <title>У Харкові 18-річного студента підозрюють у підпалі авто військовослужбовця — прокуратура</title>
    <language>uk</language>
    <publication_time>2025-03-26T13:30+02:00</publication_time>
    <reference>https://suspilne.media/kharkiv/979811-u-harkovi-18-ricnogo-studenta-pidozruut-u-pidpali-avto-vijskovosluzbovca-prokuratura/</reference>
  </metadata>
  <document>
    <h>У Харкові 18-річний студент, за даними слідства, підпалив автомобіль військовослужбовця на замовлення представника РФ, з яким він познайомився в Telegram. За "роботу" йому пообіцяли заплатити одну тисячу доларів США.</h>
    <p>Про це 26 березня повідомили у пресслужбі Харківської обласної прокуратури.</p>
    <p>За її даними, студент, який шукав легкий заробіток, отримав завдання від представника РФ підпалити автомобіль українського військового. За це йому пообіцяли одну тисячу доларів США винагороди.</p>
    <p>9 березня харківець придбав в магазині пляшки з легкозаймистою сумішшю. У той же вечір у Немишлянському районі Харкова він розбив лобове скло та підпалив автівку військовослужбовця, повідомили в прокуратурі.</p>
    <p>Чоловіка затримали та оголосили йому про підозру за двома статтями — перешкоджання законній діяльності Збройних Сил України та умисне знищення або пошкодження майна, зазначили в поліції Харківщини. Йому загрожує до десяти років позбавлення волі.</p>
    <p>Підозрюваному обрали запобіжний захід у вигляді тримання під вартою з можливістю внесення застави у розмірі 242 240 гривень.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
</root>
