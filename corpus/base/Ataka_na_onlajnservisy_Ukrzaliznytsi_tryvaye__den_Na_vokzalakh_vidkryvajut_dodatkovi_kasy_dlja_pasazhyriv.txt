<root>
  <metadata>
    <source>Суспільне Новини | Suspilne Novyny</source>
    <author>Марія Патока, Влада Колодій</author>
    <title>Атака на онлайн-сервіси Укрзалізниці триває 4 день. На вокзалах відкривають додаткові каси для пасажирів</title>
    <language>uk</language>
    <publication_time>2025-03-26T15:56+02:00</publication_time>
    <reference>https://suspilne.media/979989-ataka-na-onlajn-servisi-ukrzaliznici-trivae-3-den-na-vokzalah-vidkrivaut-dodatkovi-kasi-dla-pasaziriv/</reference>
  </metadata>
  <document>
    <h>Атака на онлайн-сервіси Укрзалізниці триває з 23 березня. Неможливо купити квитки у застосунку та на сайті перевізника. Для урегулювання попиту на квитки Укрзалізниця відкриває додаткові каси на вокзалах.</h>
    <p>Про це повідомляє Укрзалізниця.</p>
    <p>За даними Укрзалізниці, вони відкривають 3 додаткові каси у Києві, 2 у Вінниці, 1 у Львові, всі вони працюють без технічних перерв та обідів.</p>
    <p>Також Укрзалізниця відкрила безкоштовний доступ до платних зал очікування для пасажирів з паперовими квитками, придбаними у період атаки на онлайн-сервіси (з 23 березня).</p>
    <p>Також Укрзалізниця ввела бонуси для пасажирів:</p>
    <ul>
      <li>Безкоштовний чай у потягах;</li>
      <li>Паперовий квиток Укрзалізниця пропонує зберегти, адже планує додаткові бонуси в майбутньому для пасажирів.</li>
    </ul>
    <p>Кореспондентка Суспільного повідомила, що на Центральному вокзалі у Києві пасажири можуть чекати у чергах до кас до 2 годин. На вокзалі працює 21 каса.</p>
    <p>Олександр Перцовський, голова правління "АТ Укрзалізниця", повідомив, що фахівці перевізника "виходять на фінішну пряму" з усуненням наслідків масштабної кібератаки на систему Укрзалізниці. Укрзалізниця відразу повідомить про можливість покупки квитків через онлайн-сервіси.</p>
    <h>Що відомо про збій у роботі онлайн-сервісів Укрзалізниці</h>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки.</p>
    <p>В Укрзалізниці зазначили, що система продажу квитків після кібератаки працює. Квитки у касах пасажири наразі можуть придбати лише на найближчі дві доби.</p>
  </document>
</root>
