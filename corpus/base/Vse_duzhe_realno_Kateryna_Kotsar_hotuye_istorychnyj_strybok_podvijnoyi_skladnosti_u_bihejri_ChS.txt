<root>
  <metadata>
    <source>Суспільне Новини | Suspilne Novyny</source>
    <author>Катерина Годунова, Сергій Олексюк</author>
    <title>"Все дуже реально". Катерина Коцар готує історичний стрибок "подвійної складності" у бігейрі ЧС-2025</title>
    <language>uk</language>
    <publication_time>2025-03-26T08:06+02:00</publication_time>
    <reference>https://suspilne.media/sport/973263-vse-duze-realno-katerina-kocar-gotue-istoricnij-stribok-podvijnoi-skladnosti-u-bigejri-cs-2025/</reference>
  </metadata>
  <document>
    <h>У швейцарському Енгандіні триває чемпіонат світу з лижного фристайлу та сноубордингу. В середу, 26 березня, на місцевих схилах стартують змагання з бігейру — видовищної лижної дисципліни, в якій Україну серед жінок представлятиме Катерина Коцар.</h>
    <p>Коцар дебютувала на чемпіонатах світу з бігейру в 2023 році: тоді на схилі грузинського Бакуріані замкнула топ-5 у заліку з 15 фристайлісток. Цього разу Катерина має ще амбітніші плани на світову першість, підготовувавши стрибок "подвійної складності".</p>
    <q>"Мене дуже підбадьорює виконувати нові, складніші стрибки, зокрема Switch Double Rodeo. На снігу я його, в принципі, стрибала вдруге, тож це для мене було непогане тренування перед чемпіонатом світу", — розповіла Коцар у коментарі Суспільне Спорт після етапу Кубка світу у французькому Тіні, який завершила з другим топрезультатом сезону (8-ме місце).</q>
    <p>Зі стрибком Double Switch Rodeo Коцар у січні переписала історію українського фристайлу: до етапу Кубка світу в австрійському Крайшбергу ніхто із атлеток національної збірної його не виконував. Тоді Катерина посіла 10-те місце у відборі — на відстані 6.5 бала від прохідних топ-8.</p>
    <q>"Сподіваюся [на ЧС-2025] його теж продемонструвати, але вже у кращому виконанні, із класним «гребом», за що мають поставити гарну оцінку".</q>
    <p>Нова програма вирізняється підвищеним рівнем складності, додає Коцар: якщо раніше українка віддавала перевагу стрибкам із одним обертом у повітрі, цього разу планує зробити два.</p>
    <q>"По-перше, я їду спиною до трампліна — це [одна] певна складність. Друга — в тому, що замість одного умовного сальто я роблю два. Моїм стабільним трюком був Switch Rodeo 7: я теж їхала спиною вперед, але робила одне сальто і приземлялася".</q>
    <p>Від початку чемпіонату Коцар вже виступила в Енгандіні у змаганнях зі слоупстайлу — посіла 22-ге місце, завершивши змагання за підсумками кваліфікації. Утім, саме в бігейрі Катерина демонструвала найкращі результати впродовж сезону Кубка світу з фристайлу: чотири рази фінішувала в топ-10 та виграла "золото" Європейського кубка в лютому.</p>
    <p>"Ми маємо непогану кількість тренувань перед стартом [чемпіонату], — розповідала Коцар за кілька днів до кваліфікації слоупстайлу. — Це просто час і можливість пострибати на гарних трамплінах".</p>
    <q>"Сподіваюся, що [вийде покращити стрибок]. Ми з тренерами проаналізували, що потрібно виправити, аби отримати гарні оцінки. Треба трохи більше практики, і я сподіваюся, що впродовж наступних двох тижнів на чемпіонаті світу в мене [вона] буде. Все це дуже реально".</q>
    <p>Кваліфікація жіночого бігейру в середу, 26 березня, стартує о 12:30 за київським часом. Фінальний турнір запланований на неділю, 29 березня. Дивіться змагання наживо на телеканалі та сайті Суспільне Спорт, а також місцевих каналах Суспільного — офіційного транслятора ЧС-2025 з фристайлу та сноубордингу в Україні.</p>
  </document>
</root>
