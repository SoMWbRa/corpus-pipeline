<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>Чотириразова володарка "Ґреммі" Ліззо втілить на екрані роль "хрещеної матері рок-н-ролу" Розетти Тарн</title>
    <language>uk</language>
    <publication_time>2025-03-26T19:03+02:00</publication_time>
    <reference>https://suspilne.media/culture/980169-cotirirazova-volodarka-gremmi-lizzo-vtilit-na-ekrani-rol-hresenoi-materi-rok-n-rolu-rozetti-tarn/</reference>
  </metadata>
  <document>
    <h>Співачка та реперка Ліззо зіграє Розетту Тарн, "хрещену матір рок-н-ролу", у байопіку "Розетта" від Amazon MGM Studios. Фільм перебуває на етапі розробки, тому дата прем'єри поки невідома.</h>
    <p>Про це повідомляє Deadline.</p>
    <p>Фільм "Розетта" від сценаристів Наталі Чайдез ("Бортпровідниця", "Королева півдня") та Квінн Перрі (Tigerbelles, The Burned Photo) розповість історію про те, як Тарп стала відомою як "хрещена мати рок-н-ролу", вплинувши на Елвіса Преслі, Чака Беррі, Літтл Річарда, Джонні Кеша та незліченну кількість інших музикантів.</p>
    <p>У попередньому описі проєкту, який досі перебуває на стадії розробки, зазначено, що цей фільм "фіксує ключовий період у її житті — період революційних інновацій, зухвалої пристрасті та таємного кохання. Руйнуючи музичні кордони своїм фірмовим гітарним звучанням, Розетта мусить долати суспільні обмеження, приховувати своє кохання до іншої жінки і, зрештою, перетворити весілля на один із найлегендарніших концертів в історії — перше стадіонне шоу".</p>
    <p>Хто така Розетта Тарп</p>
    <p>Сестра Розетта Тарп — американська співачка, авторка пісень і гітаристка. Вона здобула популярність у 1930-х і 1940-х роках завдяки своїм записам, що характеризуються унікальним поєднанням духовної лірики та електрогітари.</p>
    <p>Вона була однією з перших госпел-музикантів, які звернулися до ритм-енд-блюзу і рок-н-ролу, пізніше її називали "першою сестрою соулу" і "хрещеною матір'ю рок-н-ролу".</p>
    <p>Її творчість вплинула зокрема на Тіну Тернер, Літл Річарда, Чака Беррі, Джонні Кеша, Карла Перкінса, Елвіса Преслі, Джеррі Лі Льюїса, а також на таких виконавців, як Ерік Клептон.</p>
    <p>Хоча Тарп померла в 1973 році, її пісні досі часто з'являються у фільмах і серіалах, серед яких A League of Their Own, Atlanta, Death on the Nile, I Know This Much Is True і Elvis &amp; Nixon.</p>
    <p>У травні 2018 року Тарп посмертно внесли до Зали слави рок-н-ролу.</p>
    <h>Хто така Ліззо</h>
    <p>Ліззо (справжнє імʼя Меліса Вівіан Джеферсон) — американська співачка, реперка і акторка.</p>
    <p>Вона — чотириразова володарка "Ґреммі". У 2020 році отримала одразу 3 нагороди з 8 номінацій: найкращий сучасний урбаністичний альбом, найкраще сольне попвиконання за пісню Truth Hurts і найкраще R&amp;B-виконання за пісню Jerome.</p>
    <p>А сингл About Damn Time, який досяг першого місця в Billboard Hot 100, зробив Ліззо першою темношкірою співачкою з часів Вітні Г'юстон у 1994 році, яка виграла премію "Ґреммі" за запис року.</p>
    <h>Читайте нас у Facebook, Instagram і Telegram, дивіться наш YouTube і TikTok</h>
    <p>Поділіться своєю історією з Суспільне Культура. З нами можна зв'язатися у соціальних мережах та через пошту: culture@suspilne.media</p>
  </document>
</root>
