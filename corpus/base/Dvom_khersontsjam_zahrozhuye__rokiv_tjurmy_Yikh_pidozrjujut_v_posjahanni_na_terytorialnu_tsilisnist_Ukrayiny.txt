<root>
  <metadata>
    <source>Суспільне Новини | Suspilne Novyny</source>
    <author>Олена Попович</author>
    <title>Двом херсонцям загрожує 12 років тюрми. Їх підозрюють в посяганні на територіальну цілісність України.</title>
    <language>uk</language>
    <publication_time>2025-03-26T12:19+02:00</publication_time>
    <reference>https://suspilne.media/kherson/979645-dvom-hersoncam-zagrozue-12-rokiv-turmi-ih-pidozruut-v-posaganni-na-teritorialnu-cilisnist-ukraini/</reference>
  </metadata>
  <document>
    <h>Слідчі СБУ заочно повідомили про підозру в посяганні на територіальну цілісність та недоторканність України, колабораціонізмі та виправдовуванні збройної агресії РФ проти України двом чоловікам з Херсона.</h>
    <p>Про це у Facebook інформує Херсонська обласна прокуратура.</p>
    <p>Як йдеться в дописі, 25-річний та 21-річний херсонці підтримали окупацію й взяли участь у пропагандистському проєкті "Вулиці Херсона. Його організувала окупаційна влада.</p>
    <p>Підозрювані знищували українську символіку у Херсоні, й наносили російську. Все це знімали на відео. Також поширювали в обласному центрі окупаційну газету "Наддніпрянська правда", повідомили в прокуратурі.</p>
    <p>Досудове розслідування здійснює УСБ України в Херсонській області. За інкримінованими статтями хлопцям загрожує до 12 років позбавлення волі.</p>
    <p>Раніше в прокуратурі повідомляли, що оголосили підозру заступнику директора одного з комунальних підприємств Херсона.</p>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
