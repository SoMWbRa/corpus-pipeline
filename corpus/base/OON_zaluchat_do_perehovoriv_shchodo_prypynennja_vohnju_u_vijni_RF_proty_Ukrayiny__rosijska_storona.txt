<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>ООН залучать до переговорів щодо припинення вогню у війні РФ проти України — російська сторона</title>
    <language>uk</language>
    <publication_time>2025-03-25T08:56+02:00</publication_time>
    <reference>https://suspilne.media/978703-oon-zalucat-do-peregovoriv-sodo-pripinenna-vognu-u-vijni-rf-proti-ukraini-rosijska-storona/</reference>
  </metadata>
  <document>
    <h>ООН та окремі країни залучать у майбутньому до переговорів щодо припинення вогню у війні, яку розпочала Росія проти України, заявив представник російської делегації та сенатор Григорій Карасін.</h>
    <p>Його слова передає російське державне агентство ТАСС.</p>
    <p>За словами Карасіна, переговори РФ із США, які відбулись 24 березня, були "непростими, але корисними". Обидві сторони обговорили "багато проблем", повідомив сенатор російського парламенту.</p>
    <p>Представники США та Росії провели переговори у Саудівській Аравії 24 березня, їхня зустріч тривала понад 12 годин. Очікується публікація спільної заяви.</p>
    <p>США на цих переговорах представляли директор із планування політики при держсекретарі Майкл Антон, помічники спецпредставника США Кіта Келлога і представники офісу радника з нацбезпеки Майкла Волца. З боку РФ у перемовинах брали участь сенатор Григорій Карасін та радник директора ФСБ Сергій Бесєда.</p>
    <p>23 березня США провели переговори з Україною.</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що "дискусія була продуктивною та цілеспрямованою".</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова сьогодні представники США та РФ обговорювали питання "зернової ініціативи" для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США.</p>
  </document>
</root>
