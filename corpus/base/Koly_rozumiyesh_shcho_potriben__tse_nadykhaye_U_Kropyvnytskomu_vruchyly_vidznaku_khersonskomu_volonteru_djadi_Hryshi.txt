<root>
  <metadata>
    <source>Суспільне Новини | Suspilne Novyny</source>
    <author>Наталія Сарафанова, Олена Жикалова</author>
    <title>"Коли розумієш, що потрібен – це надихає". У Кропивницькому вручили відзнаку херсонському волонтеру дяді Гриші</title>
    <language>uk</language>
    <publication_time>2025-03-26T17:23+02:00</publication_time>
    <reference>https://suspilne.media/kropyvnytskiy/979993-koli-rozumies-so-ti-potriben-ce-nadihae-u-kropivnickomu-vrucili-vidznaku-hersonskomu-volonteru-dadi-grisi/</reference>
  </metadata>
  <document>
    <h></h>
    <h>26 березня у Кропивницькому херсонському волонтеру Григорію Янченку, дяді Гриші, як він себе називає, вручили відзнаку "Варті", яку у 2022 році започаткувала "Нова пошта". Чоловік переміг у категорії "Найстарший волонтер".</h>
    <p>Про це Суспільному розповіла керівниця департаменту соціальної відповідальності бізнесу компанії Олена Умеренко.</p>
    <p>За її інформацією, вони втретє нагороджують тих, хто допомагає армії.</p>
    <q>"Окрім самої нагороди, переможці також отримують курс, присвячений волонтерам, завдяки якому вони зможуть структурувати свої знання".</q>
    <p>Олена Умеренко сказала, що голосування за претендентів у 33 номінаціях проводили на сайті компанії.</p>
    <q>"Спершу люди могли подавати своїх номінантів. У кожній категорії було три претенденти на перемогу і люди за них голосували. Вже на другому етапі ми отримали 55 тисяч заявок. Григорій Янченко став переможцем у номінації "Найстарший волонтер", отримавши 1534 голоси. Це великий відрив від конкурентів, майже у тисячу голосів".</q>
    <p>Відзнаку "Варті" херсонський волонтер дядя Гриша отримав у центрі Кропивницького, де третій день збирає гроші, щоб допомогти українським військовим. Відзнаку передав кропивницький військовий Ярослав Стас.</p>
    <p>Дядя Гриша розповів, що опікується двома бригадами: 25-ю Січеславською десантною та 59-ю Гайсинською мотопіхотною.</p>
    <q>"Я роблю це не для відзнаки, якихось подарунків чи нагород, я роблю це для України! Звичайно приємно, коли тебе за це відзначають. У моєму стані важко їздити по всіх містах України, але коли розумієш, що ти потрібен – це надихає".</q>
    <p>Кропивничанин Олександр Лопата, який звільнився з лав Збройних сил України за віком, приніс дяді Гриші Starlink.</p>
    <q>"Знаю дядю Гришу дуже давно, багато про нього чув та бачив, тому я йому довіряю".</q>
    <p>Григорій Янченко сказав, що відвезе Starlink на фронт одному з підрозділів. За нагороду подякував та озвучив пропозицію до пошти.</p>
    <q>"Хотілось би мати знижки на посилки від "Нової пошти". От я отримую скоби із Закарпаття. За пересилку до Запоріжжя доводиться платити по 700-800 гривень".</q>
    <p>Волонтер порахував, що після повномасштабного вторгнення зібрав понад шість мільйонів гривень для фронту, а з 2014-го – 11 мільйонів, до бійців на фронт їздив понад 200 разів.</p>
    <p>У центрі Кропивницького збирати гроші він буде до кінця березня, потому, сказав, поїде на Покровський напрямок.</p>
    <p>Херсонський волонтер Григорій Янченко вперше приїжджав у Кропивницький торік у липні. Тоді це було 22 місто, в якому він збирав гроші для військових.</p>
    <p>Григорію Янченку — 77 років. Через травми, отримані під час служби в радянській армії в 1968 році, він пересувається на кріслі колісному. Військовим допомагає з 2014 року, коли почалась російсько-українська війна, й відтоді не зупинявся, продовжуючи волонтерити навіть під час окупації рідного міста. Тоді дядя Гриша одягав вишиванку, вмикав українські пісні та їздив вулицями Херсона.</p>
    <p>Волонтер розповів, що під час окупації зібрав 700 тисяч гривень. Зібрані гроші пересилав українській армії. Коли в Херсоні для нього стало небезпечно, в жовтні 2022 року він евакуювався у Запоріжжя й протягом року збирав допомогу там. У січні 2024-го вирішив їздити містами України, аби збирати більше грошей на потреби військових.</p>
  </document>
</root>
