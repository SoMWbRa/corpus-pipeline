<root>
  <metadata>
    <source>Суспільне Новини | Suspilne Novyny</source>
    <author>Крістіна Члек</author>
    <title>"Дайте мені будинок — я поїду". Як спецпідрозділ поліції вивозить з Краснопілля людей</title>
    <language>uk</language>
    <publication_time>2025-03-26T19:18+02:00</publication_time>
    <reference>https://suspilne.media/sumy/980181-dajte-meni-budinok-a-poidu-ak-specpidrozdil-policii-vivozit-z-krasnopilla-ludej/</reference>
  </metadata>
  <document>
    <h>Двох людей з прикордонного Краснопілля 26 березня вивіз спецпідрозділ поліції “Білі янголи”. Ще двоє виїхали власною автівкою. Як відбувалася евакуація та чому відмовляються їхати місцеві жителі — у матеріалі.</h>
    <p>У Краснопіллі поліцейські мали кілька заявок на евакуацію. За першою адресою їх зустрів місцевий житель Володимир. Виїжджати він спочатку не планував, але через російські обстріли вдома залишатися неможливо.</p>
    <p>"Сидиш тут – світла нема, газу нема. Я один, жінка там. Як обстріли почалися, вони поїхали. А я думаю – кинути усе – ну хтозна. Поки сидів", — розповів чоловік.</p>
    <p>Речей взяв небагато. Кота знайти не вдалося. За 15 хвилин до приїзду "Білих янголів" Володимир випустив тварину погуляти. Чоловік сподівається, що незабаром обстрілів поменшає, світло та газопостачання відновлять – і він зможе повернутися.</p>
    <p>А от місцевий житель Сергій вирішив залишитися в Краснопіллі. Його будинок у середині березня розбив російський КАБом, мати – загинула. Жити чоловіку ніде.  Поки мешкає в покинутих будинках знайомих.</p>
    <q>"Не хочу я нікуди їхати.  Куди їхати? Покинуть як собаку десь в спортзалі? Дайте мені будинок, квартиру – я поїду".</q>
    <p>Відмовилась їхати і 70-річна Антоніна Стрижак. Жінка мешкає сама.</p>
    <p>За наступною адресою спецпідрозділ мав евакуювати літню жінку. “Білих янголів” зустріли її сусіди, які також вирішили виїхати.</p>
    <p>Місцева жителька Галина взяла необхідні речі, домашнього улюбленця кота залишила в Краснопіллі. Евакуюватися Галина погодилася після того, як обстріли селища посилилися. Майже всі її знайомі виїхали.</p>
    <p>Ще за однією адресою двері “Білим янголам” ніхто не відчинив.</p>
    <p>Евакуйованих людей “Білі янголи” повезли у Суми – там їх розселять та допоможуть оформити документи та виплати.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
</root>
