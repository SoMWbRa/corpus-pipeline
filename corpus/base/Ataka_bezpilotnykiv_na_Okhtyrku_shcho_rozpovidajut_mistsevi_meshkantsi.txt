<root>
  <metadata>
    <source>Суспільне Новини | Suspilne Novyny</source>
    <author>Андрій Міхєєв, Діана Крахматова, Крістіна Члек</author>
    <title>Атака безпілотників на Охтирку: що розповідають місцеві мешканці</title>
    <language>uk</language>
    <publication_time>2025-03-26T15:37+02:00</publication_time>
    <reference>https://suspilne.media/sumy/979897-ataka-bezpilotnikiv-na-ohtirku-so-rozpovidaut-miscevi-meskanci/</reference>
  </metadata>
  <document>
    <h></h>
    <h>У ніч на 26 березня російські війська атакували Охтирку безпілотниками. Три з них пошкодили гаражі, торгівельні кіоски, автомобілі, а також житлові будинки. Ще один не здетонував, його знешкоджували вибухотехніки. Що розповіли очевидці – у матеріалі.</h>
    <p>Оновлення: за даними ОК "Північ", в Охтирці пошкоджені 11 багатоквартирних та шість приватних будинків, адмінбудівлю, п'ять торгівельних кіосків та три автомобілі.</p>
    <p>Близько 03:00 ночі в Охтирці пролунали вибухи. Влучання сталися поблизу центрального ринку. Тут пошкоджені понад 10 кіосків.</p>
    <p>"Немає ні стіни, все посипалося, ні скла немає, полички. Все посипалося, стель немає. Живу поруч. Я почула вибух і я зрозуміла, що це десь дуже поряд. З вікна мені видно було спалах і пожежу. Я туди не можу зайти, там дуже багато уламків, скла", – розповіла Наталія Настиченко. Вона працює в магазині взуття.</p>
    <p>Іван Катрич живе по сусідству з ринком та має гараж поряд із місцем влучання безпілотників. За його словами, один з них вибухнув поруч з гаражем, де зазвичай перебуває сторож ринку:</p>
    <p>"Його не було у вагончику, він був на території. Оце спасло людині життя. Рятувальники так працювали, гасили пожежу. Не бачу я тут подальшого життя. Життя то є, а роботи вже ніякої немає. Її і так не було останні три роки. А що тепер в на згарищі працювати?".</p>
    <p>Ольга Бірюк має магазин садівництва. Розповіла, що товар сезонний, тож магазин треба відновлювати терміново:</p>
    <p>"Чотири вікна, троє дверей, двоє вхідних і одні в кабінет пошкоджені. Стеля відпала в кабінеті і деінде лампи".</p>
    <p>За повідомленням обласної військової адміністрації, окрім кіосків, пошкоджені два багатоквартирні будинки, чотири магазини, дев'ять господарських будівель та п'ять авто.</p>
    <p>Між двох пошкоджених багатоповерхівок працівники ДСНС та Червоного Хреста встановили намети, де можна було підзарядити телефони та випити теплого чаю.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
</root>
