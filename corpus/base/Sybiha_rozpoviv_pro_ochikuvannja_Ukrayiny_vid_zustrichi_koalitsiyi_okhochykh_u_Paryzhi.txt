<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>Сибіга розповів про очікування України від зустрічі "коаліції охочих" у Парижі</title>
    <language>uk</language>
    <publication_time>2025-03-26T13:30+02:00</publication_time>
    <reference>https://suspilne.media/979815-sibiga-rozpoviv-pro-ocikuvanna-ukraini-vid-zustrici-koalicii-ohocih-u-parizi/</reference>
  </metadata>
  <document>
    <h>27 березня у Франції відбудеться зустріч "коаліції охочих", яку скликають Франція та Велика Британія для України. Міністр закордонних справ України Андрій Сибіга розповів про очікування від неї.</h>
    <p>За словами Сибіги, Україна має нагальні та середньострокові очікування від "коаліції охочих". Про це він розповів на пресконференції з міністеркою праці Норвегії Тоньє Бренна та міністром закордонних справ Норвегії Еспеном Бартом Ейде, передає кореспондентка Суспільного.</p>
    <q>"Нагальні потреби — все те, що посилює українську позицію, все те, що посилює українську армію, все те, що посилює наші оборонні спроможності", — сказав Сибіга.</q>
    <p>У середньостроковій перспективі Україна очікує безпекові гарантії, розбудову спільної безпекової інфраструктури з учасниками "коаліції охочих". Сибіга повідомив, що учасники коаліції вже предметно обговорюють ці можливості.</p>
    <p>"Кожна така зустріч – це продовження попередніх дискусій і вона виводить, скажімо, виводить за кожним разом, за підсумками кожній зустрічі, етап дискусій на дійсно на вищий рівень", — повідомив Андрій Сибіга.</p>
    <h>"Коаліція охочих"</h>
    <p>15 березня Стармер провів онлайн-зустріч "коаліції охочих" з близько 25 світових лідерів, які погодилися сприяти встановленню миру в Україні. Приєдналися представники ЄС, НАТО, Канада, Австралія та Нова Зеландія.</p>
    <p>Також у зустрічі брав участь президент Зеленський, який після цього заявив, що через тиждень імовірно організують ще одну зустріч партнерів на підтримку України. Як сказав глава держави, важливо, що ці зустрічі на підтримку України стають "майже щотижневими".</p>
    <p>Bloomberg дізналося, що Велика Британія та Франція намагаються розробити план для зміцнення позиції України на переговорах щодо закінчення війни.</p>
  </document>
</root>
