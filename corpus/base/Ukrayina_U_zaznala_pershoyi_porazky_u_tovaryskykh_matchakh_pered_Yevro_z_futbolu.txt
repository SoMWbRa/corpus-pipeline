<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Україна U21 зазнала першої поразки у товариських матчах перед Євро-2025 з футболу</title>
    <language>uk</language>
    <publication_time>2025-03-25T17:57+02:00</publication_time>
    <reference>https://suspilne.media/sport/979275-ukraina-u21-zaznala-persoi-porazki-v-tovariskomu-matci-pered-evro-2025-z-futbolu/</reference>
  </metadata>
  <document>
    <h>Збірна України U21 продовжує підготовку до старту на Євро-2025 з футболу. В межах березневого збору "синьо-жовті" провели другу гру — зіграли з Польщею.</h>
    <p>Молодіжна збірна України кваліфікувалась до фінальної частини Євро-2025 U21 як одне з найкращих других місць. Після виходу на чемпіонат Європи "синьо-жовті" провели другий збір команди, в межах якого запланували ігри з однолітками зі Словенії та Польщі, які також кваліфікувались на континентальну першість.</p>
    <p>У першому товариському матчі проти Словенії підопічні Унаї Мельгоси зіграли внічию 1:1 Другим суперником України U21 стала молодіжна команда Польщі.</p>
    <h>Як пройшов матч?</h>
    <ul>
      <li>Рахунок вдалось відкрити молодіжній збірній України на 19-й хвилині протистояння. У воротах поляків відзначився Богдан В'юнник: здійснив прорив з центру поля, обіграв захисників Польщі та пробив повз голкіпера.</li>
    </ul>
    <ul>
      <li>На старті другого тайму Польща U21 відновила паритет. Українці втратили м'яч біля власного штрафного майданчика, Томаш Пєнко проштовхнув м'яч ближче до воріт, після чого сильно пробив Шимон Влодарчик — 1:1.</li>
      <li>Вийти вперед "синьо-жовтим" вдалось на 67-й хвилині протистояння: Олександр Яцик віддав розрізну передачу у карний майданчик Польщі 21, після чого В'юнник в один дотик пробив по воротах, відзначившись дублем.</li>
      <li>Втім вже за 11 хвилин Польща відіграла відставання. Володимир Салюк послизнувся і втратив рівновагу, дозволивши полякам провести атаку: Маріуш Форнальчик вийшов один в один із Георгієм Єрмаковим та обіграв воротаря.</li>
      <li>На 89-й хвилині молодіжна збірна Польщі вирвала вольову перемогу — після помилки Єрмакова у воротах відзначився Філіп Шимчак.</li>
    </ul>
    <h>Товариський матч</h>
    <p>Польща U21 — Україна U21 3:2</p>
    <p>Голи: Влодярчик, 49, Форнальчик, 78, Шимчак, 89 — В'юнник, 19, 67</p>
    <p>Україна вдруге поспіль (і вчетверте — в історії) гратиме на молодіжному Євро. У 2023 році "синьо-жовті" дісталися півфіналу, завдяки чому здобули історичну путівку на літні Олімпійські ігри у футболі.</p>
    <p>Фінальна частина молодіжного Євро-2025 з футболу відбудеться 11-28 червня у Словаччині. Суперниками "синьо-жовтих" у групі D стануть збірні Фінляндії, Нідерландів та Данії.</p>
  </document>
</root>
