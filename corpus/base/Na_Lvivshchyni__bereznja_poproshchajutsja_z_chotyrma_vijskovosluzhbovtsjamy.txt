<root>
  <metadata>
    <source>Суспільне Новини | Suspilne Novyny</source>
    <author>Володимир Піняжко</author>
    <title>На Львівщині 26 березня попрощаються з чотирма військовослужбовцями</title>
    <language>uk</language>
    <publication_time>2025-03-26T10:24+02:00</publication_time>
    <reference>https://suspilne.media/lviv/979593-na-lvivsini-26-berezna-poprosautsa-z-cotirma-vijskovosluzbovcami/</reference>
  </metadata>
  <document>
    <h>У середу, 26 березня, на Львівщині поховають чотирьох військових. Микола Маців та Іван Томащук померли в березні, а Тарас Кожан та Василь Кузь загинули на фронті.</h>
    <p>Про це повідомили в пресслужбі Львівської ОВА.</p>
    <p>Микола Маців народився у селі Верхній Дорожів Меденицької громади. Був учасником АТО. З перших днів повномасштабного вторгнення долучився до складу 24 окремої механізованої бригади імені короля Данила. Обіймав посаду стрільця-зенітника ППО. Помер 24 березня. Йому було 50 років.</p>
    <p>Іван Томащук народився в селі Буянів Журавненської громади, проживав у селищі Журавно. Став на захист країни 28 липня 2022 року. Був старшим стрільцем 17 окремого мотопіхотного батальйону. Від червня 2023 року служив у роті охорони першого відділу Стрийського районного територіального центру комплектування та соціальної підтримки. Помер 23 березня під час лікування. Воїну було 37 років.</p>
    <p>Тарас Кожан — львів’янин. Із початком повномасштабного вторгнення добровольцем став на захист Батьківщини. Боронив державу в складі 3 окремої штурмової бригади. Виконував бойові завдання на Донеччині. За особисту мужність був відзначений Почесними нагрудними знаками "За збережене життя" та "Золотий Хрест". Загинув 15 березня 2024 року. Йому було 23 роки.</p>
    <p>Василь Кузь — уродженець села Черепин Львівської області. Впродовж 2014-2016 років служив у лавах 92 окремої штурмової бригади імені кошового отамана Івана Сірка. Після початку повномасштабного вторгнення РФ долучився до лав 47 окремої артилерійської бригади. Проходив військову службу на території Запорізької та Сумської областей. Загинув 21 березня. Воїну було 34 роки.</p>
  </document>
</root>
