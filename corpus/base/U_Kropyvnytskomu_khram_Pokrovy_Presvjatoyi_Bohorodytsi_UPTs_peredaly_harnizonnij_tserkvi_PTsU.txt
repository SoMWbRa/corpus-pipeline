<root>
  <metadata>
    <source>Суспільне Новини | Suspilne Novyny</source>
    <author>Наталія Сарафанова, Олександр Сметанко, Павло Іванов</author>
    <title>У Кропивницькому храм Покрови Пресвятої Богородиці УПЦ передали гарнізонній церкві ПЦУ</title>
    <language>uk</language>
    <publication_time>2025-03-25T11:26+02:00</publication_time>
    <reference>https://suspilne.media/kropyvnytskiy/978837-u-kropivnickomu-budivli-hramu-pokrovi-presvatoi-bogorodici-upc-peredali-garnizonnij-cerkvi-pcu/</reference>
  </metadata>
  <document>
    <h></h>
    <h>У Кропивницькому комплекс будівель Свято-Покровського храму Української православної церкви передали в безоплатне користування гарнізонній церкві Православної церкви України на 25 років. Таке рішення ухвалили 25 березня на сесії міської ради.</h>
    <p>Про це повідомив кореспондент Суспільного із сесійної зали.</p>
    <p>За його інформацією, рішення підтримали 27 депутатів, двоє не голосували.</p>
    <p>Депутати вирішили погодити включення до переліку об'єктів комунального майна та надати в безоплатне користування без проведення аукціону на 25 років релігійній організації "Релігійна громада гарнізонного храму Покрови Пресвятої Богородиці Православної церкви України" громадського будинку з господарськими будівлями та спорудами. Загальна площа — майже 450,5 квадратних метрів. Храм розташований на вулиці Юрія Олефіренка, 14.</p>
    <p>Питання гарнізонного храму, зі слів секретаря міської ради Олега Колюки, ініціювали військові.</p>
    <q>"Це зокрема військовослужбовці третього полку спеціального призначення. Ми аналізували цю інформацію, шукали відповідні храми, які можна їм надати, і виявили храм на вулиці Юрія Олефіренка. Він належить до комунальної власності міста. Ми перевірили – жодних речових прав інших суб’єктів на цей храм немає, тому з’явилась можливість військовим запропонувати саме цей храм".</q>
    <p>Також депутати ухвалили рішення про припинення права користування земельною ділянкою на вулиці Юрія Олефіренка, 14, громаді Свято-Покровського храму. На момент голосування за це рішення у сесійній залі було 27 депутатів, 25 проголосували "за", двоє не голосували.</p>
    <p>До релігійної громади, яка використовувала храм донині, не звертались, сказав Олег Колюка.</p>
    <q>"Із землею там було зареєстровано право постійного користування попередньо релігійною громадою, яка не має правових підстав використовувати цей храм. Не було ще звернень до цієї громади, але я сподіваюсь, що це питання буде вирішено мирно".</q>
    <h>Позиції громад ПЦУ та УПЦ</h>
    <p>Ключар Свято-Покровського храму Української православної церкви Андрій Толубець сказав Суспільному, що у релігійній громаді – до трьох сотень людей. Коментувати рішення міськради та чи готові вони залишити храм, він відмовився.</p>
    <q>"Я його не бачив, я нічого коментувати вам не буду. Я побачу, а потім будемо щось казати".</q>
    <p>За словами військового капелана "Релігійної громади гарнізонного храму Покрови Пресвятої Богородиці Православної церкви України" Володимира Шевченка, поки вони проводять богослужіння в одній з військових частин. Він вважає, що цей храм потрібен військовим.</p>
    <q>"Щоб кожен військовослужбовець знав, що є такий гарнізонний храм, куди він може прийти у будь-який момент, коли йому потрібно, для задоволення своїх духовних потреб. Гарнізонний храм буде відкритий для всіх".</q>
    <p>Капелан сказав, що поки не знає, коли вони зможуть проводити богослужіння у храмі, який передали їм у власність.</p>
    <q>"Молимо Бога, щоб це сталося якнайшвидше. Якби це залежало від нас, то ми би і зараз туди зайшли.</q>
    <h>Скільки на Кіровоградщині громад ПЦУ</h>
    <p>За даними начальника обласного управління комунікацій з громадськістю Віталія Останнього, нині на Кіровоградщині є 149 громад Православної церкви України та 291 громада Української православної церкви.</p>
    <q>"Починаючи з 18-го року, з моменту, коли українська церква отримала Томос про свою автокефалію і незалежність, у нас в області перейшло 20 релігійних громад Української православної церкви в єдності з Московським патріархатом. При тому, що до  повномасштабного вторгнення, до 22-го року, це було лише п’ять громад. І 15 громад перейшло за ці три роки".</q>
    <p>20 серпня 2024 року, нагадав Віталій Останній, Верховна рада ухвалила закон про заборону релігійних організацій, що мають керівний центр у РФ. Релігійні організації, які підозрюють у співпраці з Російською православною церквою, перевіряє експертна комісія.</p>
    <q>"Цей термін спливає після 20 травня. Ось і закон сьогодні наголошує про те, що в Україні забороняється діяльність Російської православної церкви та афілійованихПриєднаних. до неї релігійних організацій".</q>
    <h>Що відомо про храм Покрови Пресвятої Богородиці</h>
    <p>Церква Покрови Пресвятої Богородиці розташована в майже центральній частині міста, у мікрорайоні Ковалівка.</p>
    <p>За інформацією з сайту обласної бібліотеки імені Шевченка, перший храм облаштували в 1787 році. Гроші на будівництво дерев’яного храму збирали парафіяни Соборного і майбутнього Свято-Покровського приходу. Храм був невеликим, у зв’язку з чим 1824 року купець Петро Щедрін виділив гроші на будівництво нового, кам’яного. Будівельні роботи закінчилися у 1849 році після смерті Щедріна, коштом міської казни.</p>
    <p>У 1902 році архітектурний комплекс Свято-Покровського храму доповнили двоповерховою будівлею в стилі класицизму. Там відкрили однокласну церковну школу. Будівля збереглася дотепер.</p>
    <p>Ковалівський Покровський храм був закритий 1932 року. Від 1942 року служби в ньому поновилися, але на початку 1960 років храм знову закрили. Відтоді приміщення  використовували в найрізноманітніший спосіб – тут ремонтували техніку, зберігали сіль і складували склотару.</p>
    <p>У 1988 році храм повернули православним парафіянам в непридатному для відновлення служб стані. Не збереглася прилегла до храму історична територія, яка в 1960 роки була забудована 5-поверховими «хрущівками», знищені господарські споруди. Церковна територія скоротилася з 5733 квадратних метрів до 240.</p>
    <p>Служби в храмі Покрову Пресвятої Богородиці поновилися в 1989 році.</p>
  </document>
</root>
