<root>
  <metadata>
    <source>Суспільне Новини | Suspilne Novyny</source>
    <author>Кароліна Волкова, Лілія Демидова</author>
    <title>Перші контрактники з Одеси віком від 18 до 24 років поїхали на військову підготовку</title>
    <language>uk</language>
    <publication_time>2025-03-25T21:00+02:00</publication_time>
    <reference>https://suspilne.media/odesa/979389-persi-kontraktniki-z-odesi-vikom-vid-18-do-24-rokiv-poihali-na-vijskovu-pidgotovku/</reference>
  </metadata>
  <document>
    <h></h>
    <h>Перші контрактники віком від 18 до 24 років поїхали на базову загальну військову підготовку. Перед відправкою кореспонденти Суспільне Одеса розпитали у солдатів про обрані посади, мотивацію та очікування. Детальніше — у матеріалі далі.</h>
    <p>18-річний Максим розповів, що хотів приєднатись до війська ще з 16 років. Прикладом для хлопця став його вітчим, який також був військовослужбовцем:</p>
    <p>"Ця можливість — шанс на мільйон, тому я її використав. Як скажуть диванні критики, як не було мільйона гривень — так ніхто не йшов, а тут з'явився — так пішли. Ну так от, мені 18 років виповнилось три місяці тому. У мене батько був стрілець-снайпер. Вітчим, але він мені вже як батько. Він з 14 року був в аеропорті, розказував про свої подвиги. Я змотивувався, захотів спробувати, дізнатися, зважив усі "так" і "ні", і вирішив".</p>
    <p>Павло — 20-річний військовослужбовець. Він має дружину та дитину, однак ще з 2023 року намагався доєднатись до лав ЗСУ. Наразі чоловік підписав контракт на посаду гранатометник:</p>
    <p>"У мене є жінка, у мене є дитина і я дивлюсь на те, що всі бояться. Вони ховаються, сидять там вдома, жінок відправляють на роботу. Я вважаю, що я чоловік і це зовсім не норма, тому що я повинен стояти за свою родину. Тому що з'явилася така можливість. Мене не брали, мене не брали НГУ і з ЗСУ мене теж не взяли. Зараз, коли ось цей контракт вийшов, я подумав, чому б мені не ризикнути й піти захищати свою державу".</p>
    <p>23-річний Костянтин також вирушає на базову загальну військову підготовку:</p>
    <p>"У мене батько військовослужбовець. У мене всі мої друзі військовослужбовці. Тримала мене моя робота. Я з 18 років працюю. П'ять років в одній сфері. Страх все одно є. Він є і буде, мені здається. З чогось потрібно починати. Страх є, мені здається, він у всіх нас є. Не тільки у війську".</p>
    <p>Начальник відділу рекрутингу 28 ОМБр Денис Швидкий зазначив, що упродовж всього контракту військові отримують мільйон гривень, не вважаючи на заробітну плату. Загалом ця сума буде з заробітною платою понад два мільйони:</p>
    <p>"На першому етапі вони отримують 200 тисяч, це після підписання контракту, на протязі трьох діб вони вже їх отримують. Після проходження базово-загальної військової підготовки вони отримують 400 тисяч. І вже протягом пів року, коли вони будуть виконувати бойові завдання, вони отримують ще півмільйона. У цей час вони ще отримують заробітну плату".</p>
    <p>Цей контракт не передбачає таких посад, як БпЛА, артилерія чи танкісти, додав Денис Швидкий:</p>
    <p>"Зараз у нас вибір невеликий по цьому контракту. Це стрілець, стрілець-санітар, гранатометник, помічник гранатометника, розвідник і помічник розвідника. Зараз це найпотрібніші вакансії. І як ми закриємо якусь частку цих вакансій, ми вже будемо набирати інші посади".</p>
    <p>Охочих підписати контракт консультують у телефонному режимі щодо посад. Надалі проходить профорієнтація. Також обрану посаду можна змінити під час служби.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
</root>
