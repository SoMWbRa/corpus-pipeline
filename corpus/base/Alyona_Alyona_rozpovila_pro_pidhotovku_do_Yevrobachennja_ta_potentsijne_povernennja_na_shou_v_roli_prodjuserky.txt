<root>
  <metadata>
    <source>Суспільне Новини | Suspilne Novyny</source>
    <author>Оксана Заблоцька</author>
    <title>Alyona Alyona розповіла про підготовку до "Євробачення" та потенційне повернення на шоу в ролі продюсерки</title>
    <language>uk</language>
    <publication_time>2025-03-26T13:38+02:00</publication_time>
    <reference>https://suspilne.media/culture/979795-alyona-alyona-rozpovila-pro-pidgotovku-do-evrobacenna-ta-potencijne-povernenna-na-sou-v-roli-produserki/</reference>
  </metadata>
  <document>
    <h>Реперка Alyona Alyona, яка разом з Jerry Heil виборола Україні третє місце на "Євробаченні-2024", розповіла про підготовку до виступу та ймовірне повернення на конкурс.</h>
    <p>Про це виконавиця розповіла в шоу "єПитання" на "Новому каналі".</p>
    <p>Alyona Alyona прокоментувала, що найближчим часом не планує повертатися на "Євробачення" — хоча, можливо, їй було б цікаво спробувати себе в ролі продюсерки.</p>
    <q>"Точно не найближчим часом, – зізнається реперка. – Можливо, в якості продюсера мені було б цікавіше".</q>
    <p>Наразі музичною продюсеркою національного відбору на "Євробачення" є Тіна Кароль.</p>
    <p>Окрім цього, реперка розповіла про підготовку до виступу з композицією Teresa &amp; Maria минулого року.</p>
    <p>Важливим елементом номера був кинджал, який Alyona Alyona виймала з волосся під час реп-партії. Організатори конкурсу переймалися, що від падіння цього реквізиту може пошкодитися апаратура.</p>
    <p>"Цей кинджал, наскільки я розумію, був виготовлений з олова, і на нього нанесли таке напилення, щоб він виглядав, як металевий. Коли в нас почалися генеральні репетиції, всю команду «Євробачення» охопив жах, що він впаде на підлогу, яка була екраном, що складався з пікселів, і ці пікселі зіпсуються. Організатори думали, що кинджал металевий і важкий. Ми їм пояснювали, що нічого не буде, тому що він втричі легший, ніж справжній метал, який був би гострий і міг би поранити", — розповіла Альона.</p>
    <p>Реквізит міг випасти з одягу в будь-яку мить, тому виконавиця придумала спосіб, як його приховати:</p>
    <p>"Він кріпився у мене на волоссі. І нам довелося говорити, що після того, як його дістану, буду ховати кинджал десь у штанині. Насправді ж я просто обережно опускала його по одягу, костюм був шовковий, тому кинджал легесенько з’їжджав, і потім ногою на ньому прокручувалась і оберталась так, щоб його було не видно".</p>
    <p>Окрім цього, після кожної репетиції Альона стежила, щоб кинджал не загубився під час прибирання сцени. Річ у тому, що олов'яний кинджал був тільки в одному екземплярі — запасний був виготовлений з металевого дроту, і ним дійсно можна було пошкодити екрани на підлозі.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p>Поділіться своєю історією з Суспільне Культура. З нами можна зв'язатися у соціальних мережах та через пошту: culture@suspilne.media</p>
  </document>
</root>
