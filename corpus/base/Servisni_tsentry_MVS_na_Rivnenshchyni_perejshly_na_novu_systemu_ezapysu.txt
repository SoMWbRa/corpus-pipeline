<root>
  <metadata>
    <source>Суспільне Новини | Suspilne Novyny</source>
    <author>Олег Степанюк</author>
    <title>Сервісні центри МВС на Рівненщині перейшли на нову систему е-запису</title>
    <language>uk</language>
    <publication_time>2025-03-26T12:50+02:00</publication_time>
    <reference>https://suspilne.media/rivne/979661-servisni-centri-mvs-na-rivnensini-perejsli-na-novu-sistemu-e-zapisu/</reference>
  </metadata>
  <document>
    <h>Від 25 березня всі сервісні центри міністерства внутрішніх справ, зокрема й на Рівненщині, перейшли на нову систему електронного запису. Вона має покращити керування чергою, захистити від автоматизованих ботів і стороннього втручання, а також спростити процес реєстрації для громадян.</h>
    <p>Про це 26 березня під час брифінгу Рівненської обласної військової адміністрації повідомив начальник регіонального сервісного центру Головного сервісного центру МВС у Рівненській, Волинській та Житомирській областях Віталій Ковальчук.</p>
    <q>"Нова система керування чергою передбачає двофакторну верифікацію, що унеможливлює стороннє втручання, передбачає захист від автоматизованих ботів, які раніше виловлювали талони безпосередньо з системи. Також ми відмовилися від паперових талонів — тепер запис здійснюється виключно онлайн або через термінали в сервісних центрах", — пояснив Віталій Ковальчук.</q>
    <h>Як працюватиме новий е-запис</h>
    <p>За словами посадовця, нова система в області запроваджувалася поетапно:</p>
    <ul>
      <li>11 березня — долучилися сервісні центри в Дубні та Володимирці.</li>
      <li>18 березня — доєднався сервісний центр у Сарнах.</li>
      <li>25 березня — нова система почала діяти у Рівному.</li>
    </ul>
    <p>Записатися можна двома способами:</p>
    <ul>
      <li>Онлайн на 21 день уперед із проходженням двофакторної автентифікації.</li>
      <li>Через термінал у сервісному центрі, щоб отримати послугу в той же день.</li>
    </ul>
    <h>Обмеження на запис</h>
    <p>Є встановлені обмеження на кількість записів:</p>
    <ul>
      <li>Фізичні особи можуть записатися не більше чотирьох разів на місяць.</li>
      <li>Юридичні особи — чотири записи на день через онлайн-систему або шість записів на день через термінал.</li>
    </ul>
    <h>Що робити, якщо не виходить прийти</h>
    <p>За словами Віталя Ковальчука, запис можна скасувати не пізніше, ніж за дві години до призначеного часу. Якщо особа чотири рази не скасує запис і не з’явиться, її обліковий запис буде заблоковано.</p>
    <h>Як не стати жертвою шахраїв</h>
    <p>Громадян закликають не звертатися до посередників для отримання послуг сервісних центрів МВС.</p>
    <q>"Уся офіційна інформація доступна на сайті Головного сервісного центру МВС або безпосередньо у наших адміністраторів. Якщо вам пропонують незаконні послуги, повідомляйте через зручні канали зв'язку, які опубліковані на нашому сайті в розділі "Публічна інформація", — додав начальник регіонального сервісного центру.</q>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
</root>
