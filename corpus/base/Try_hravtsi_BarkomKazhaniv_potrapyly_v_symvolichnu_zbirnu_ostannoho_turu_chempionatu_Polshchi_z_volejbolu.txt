<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Три гравці "Барком-Кажанів" потрапили в символічну збірну останнього туру чемпіонату Польщі з волейболу</title>
    <language>uk</language>
    <publication_time>2025-03-26T12:07+02:00</publication_time>
    <reference>https://suspilne.media/sport/979675-tri-gravci-barkom-kazaniv-potrapili-v-simvolicnu-zbirnu-ostannogo-turu-cempionatu-polsi-z-volejbolu/</reference>
  </metadata>
  <document>
    <h>Три волейболісти української команди "Барком-Кажани" потрапили у символічну збірну останнього туру Плюс-ліги. Про це повідомили на офіційній сторінці чемпіонату Польщі з волейболу.</h>
    <p>У 30-му турі Плюс-ліги "кажани" зійшлись у протистоянні зі "Сталь Нисою" — прямим конкурентом за збереження прописки в елітному дивізіоні чемпіонату Польщі. На старті протистояння клуби обмінялись партіями, після чого "Барком-Кажани" забрали два сети поспіль, причому останній — із перевагою в 11 очок.</p>
    <p>За підсумком протистояння три волейболісти українського клубу потрапили до символічної збірної туру Плюс-ліги: MVP матчу Мярт Таммеару (22 очки), Денисс Петровс, який двічі подав ейси та ліберо Ярослав Пампушко, що здійснив 13 сейвів.</p>
    <h>Хто у складі символічної збірної останнього туру Плюс-ліги?</h>
    <ul>
      <li>Основа: ліберо Ярослав Пампушко, Мярт Таммеару, Денисс Петровс (усі — "Барком-Кажани"), Шимон Якубішак ("Ольштин"), Чізоба Едуардо Невес Ату ("Купрум"), Бартош Кволек, Матеуш Бенек (обидва — "Варта Заверце")</li>
      <li>Резерв: Гжегож Ломач, Бартоломей Леманський, Кажетян Марек (усі — "Белхатув"), Якуб Кохановські ("Проєкт Варшава"), Ігор Гробельний ("ЗАКСА"), Якуб Вахник ("ЛУК Люблін"), Ян Гадрава ("Ольштин")</li>
    </ul>
    <h>"Барком-Кажани": що відомо?</h>
    <ul>
      <li>Завдяки перемозі в останньому турі Плюс-ліги "Барком-Кажани" покинули зону вильоту, посівши 13-те місце. Таким чином українська команда зберегла прописку в чемпіонаті Польщі на наступний сезон.</li>
      <li>"Барком-Кажани" беруть участь у чемпіонаті Польщі з сезону 2022/23, тоді львів'яни фінішували 13-ми, а минулого року посіли 12-те місце.</li>
      <li>Усі три волейболісти, що потрапили до символічної збірної туру: Ярослав Пампушко, Мярт Таммеару та Денисс Петровс виступають за "кажанів" із початку сезону 2023/24.</li>
    </ul>
  </document>
</root>
