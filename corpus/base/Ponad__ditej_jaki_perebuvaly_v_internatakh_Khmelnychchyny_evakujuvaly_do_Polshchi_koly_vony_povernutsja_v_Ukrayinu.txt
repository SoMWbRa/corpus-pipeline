<root>
  <metadata>
    <source>Суспільне Новини | Suspilne Novyny</source>
    <author>Ірина Хижа</author>
    <title>Понад 200 дітей, які перебували в інтернатах Хмельниччини, евакуювали до Польщі: коли вони повернуться в Україну</title>
    <language>uk</language>
    <publication_time>2025-03-25T09:11+02:00</publication_time>
    <reference>https://suspilne.media/khmelnytskiy/978185-ponad-200-ditej-aki-perebuvali-v-internatah-hmelniccini-evakuuvali-do-polsi-koli-voni-povernutsa-v-ukrainu/</reference>
  </metadata>
  <document>
    <h>На початку повномасштабного вторгнення 213 дітей, які перебували в інтернатах Хмельниччини, евакуювали до Польщі. Щоб вони повернулись в Україну, їх мають влаштувати у сімейні форми виховання.</h>
    <p>Про це в етері Українського радіо Хмельницького розповіла начальниця служби у справах дітей обласної військової адміністрації Любов Тимофіїв.</p>
    <h>Розкажіть про дітей, які були евакуйовані. Коли їх повернуть в Україну?</h>
    <p>На жаль, на початку повномасштабного вторгнення за рекомендаціями Міністерства соціальної політики, Мінреінтеграції Зараз — Міністерство національної єдності України.ми евакуювали дітей з інституційних закладів області до Польщі. На сьогодні 91 дитина влаштована в сімейні форми виховання, ще є шестеро дітей, які із сімей, що перебувають у складних життєвих обставинах.</p>
    <p>За цей період відбуваються розгляди в судах щодо питання, як повернути дітей із сімей, які виховувалися в складних життєвих обставинах, в Україну. Також є діти з інших областей, які перебували у наших закладах. Є різні законодавчі нормативи, відповідно до яких повертаємо дітей лише в сімейні форми виховання, тому проводимо такі заходи.</p>
    <p>Також є діти, які мають різні групи інвалідності та велику родинну групу, коли із сім’ї вилучали троє, п'ятеро і семеро дітей. Тому ми докладаємо максимум зусиль і переконуємо тих батьків, які хочуть стати прийомними, проходити навчання для створення дитячих будинків сімейного типу. Скажу, що ми їх знаходимо, хоча не всі готові прийняти дитину з інвалідністю.</p>
    <h>Яка була домовленість із польською стороною стосовно евакуації дітей?</h>
    <p>Відповісти на це питання однозначно не можливо. Нас ніхто не готував до війни. Це рішення було прийнято Міністерством соціальної політики, іншими відомствами, керівниками держави. Ми думали, що це буде на місяців два-три, максимум пів року. Готувалися до такого терміну перебування дітей за кордоном.</p>
    <p>Наші інституційні заклади, навіть ті, звідки діти виїхали, працюють. Ми могли б тих дітей забрати назад, але є законодавство і прийнято рішення, що їх можна повертати лише в сімейні форми виховання. Тому у нас є додаткове завдання їх влаштовувати.</p>
    <h>Яка ситуація на Хмельниччині з усиновленням дітей?</h>
    <p>Міжнародне усиновлення під час воєнних дій в Україні призупинено. З цим пов’язано те, що на Хмельниччині люди стали більше всиновлювати дітей. У 2024 році в області усиновили 44 дитини. Це багато, надалі ми відстежуємо кожну родину. Ми щасливі, що діти знайшли своїх батьків, а батьки — дітей.</p>
    <p>Авторка: Людмила Коваль</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
</root>
