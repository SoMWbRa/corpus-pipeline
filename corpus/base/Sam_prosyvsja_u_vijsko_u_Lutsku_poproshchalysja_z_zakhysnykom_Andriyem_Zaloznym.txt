<root>
  <metadata>
    <source>Суспільне Новини | Suspilne Novyny</source>
    <author>Богдана Шевчук, Тетяна Біскуб</author>
    <title>Сам просився у військо: у Луцьку попрощалися з захисником Андрієм Залозним</title>
    <language>uk</language>
    <publication_time>2025-03-26T15:30+02:00</publication_time>
    <reference>https://suspilne.media/lutsk/979903-sam-prosivsa-u-vijsko-u-lucku-poprosalisa-z-zahisnikom-andriem-zaloznim/</reference>
  </metadata>
  <document>
    <h>У Луцьку попрощалися з 51 річним загиблим захисником Андрієм Залозним.</h>
    <p>Воїн загинув 24 серпня 2024 року під час виконання бойового завдання щодо захисту територіальної цілісності та незалежності України в районі населеного пункту Михайлівка Донецької області.</p>
    <p>Товариш загиблого Володимир Жаронін каже, що Андрій Залозний воював у 2014-2015, мав контузію.</p>
    <q>"Був контужений. Не брали його у 2022, але щось напросився. Писав листи в Міністерство оборони, ну і взяли його", — каже товариш.</q>
    <p>Воїн служив на посаді водія-електрика відділення управління мінометної батареї єгерського батальйону.</p>
    <q>"Ми пам’ятаємо його дуже дружнім, відповідальним, уважним, важко зараз говорити, бо такі події — важко добирати слова ", — каже однокласниця загиблого Вікторія Куденчук, яка прийшла на прощання.</q>
    <p>Андрій Залозний народився та мешкав у Луцьку. Був уболівальником футбольної команди "Інваспорт".</p>
    <q>"Він приходив на стадіон, був вболівальником, нас підтримував. Їздив за нами в Дачне, там відбувалися ігри. І от така спільна мова в нас була — футбол", — каже лучанин Микола Довгун.</q>
    <p>У Андрія Залозного залишились мама та сестра. Поховали воїна у секторі військових поховань на міському кладовищі у селі Гаразджа.</p>
    <p>Термінові новини читайте в Telegram та Viber Суспільне Луцьк. Також ми є у WhatsApp.</p>
  </document>
</root>
