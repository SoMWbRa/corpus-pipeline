<root>
  <metadata>
    <source>Суспільне Новини | Suspilne Novyny</source>
    <author>Надія Олейник, Тетяна Іскоростенська</author>
    <title>Подорожчання насіння овочів: що купують у Житомирі</title>
    <language>uk</language>
    <publication_time>2025-03-25T16:49+02:00</publication_time>
    <reference>https://suspilne.media/zhytomyr/979231-podorozcanna-nasinna-ovociv-so-kupuut-u-zitomiri/</reference>
  </metadata>
  <document>
    <h></h>
    <h>У Житомирі ціни на насіння овочів зросли на 30% порівняно з минулим роком. Найбільше купують насіння помідорів, салатів і зелені — про це кореспондентам Суспільного розповіли продавці Житнього ринку.</h>
    <p>Ігор Василець понад 20 років торгує насінням на Житньому ринку, кореспондентам Суспільного розповів, що порівняно з березнем 2024 року вартість насіння овочів зросла на 30%. За його словами, нині покупці найчастіше купують насіння помідорів та салатів.</p>
    <p>"Порівняно з минулим роком ціни на нідерландське насіння піднялися на 30%, а українське подорожчало на 15-20%. Перець зараз майже не беруть, натомість купують помідори, огірки, салати, зелень — усе, що можна висівати у відкритий ґрунт. Наприклад, рукола, базилік, щавель, петрушка, кріп — від шести гривень, а імпортне насіння — від 10 гривень і вище", — сказав Ігор Василець.</p>
    <p>Зі слів продавчині Галини Єгорової, покупці обирають як вітчизняне, так і імпортне насіння. У березні найбільший попит мають огірки та помідори.</p>
    <p>"Беруть однаково. Якщо буряк і моркву частіше купують українського виробництва, то огірки — переважно нідерландські. Ціна — від 20 до 45 гривень за 10 насінин. За 50 насінин, відповідно, дорожче. Насіння помідорів з Нідерландів — гібриди — коштує від 30 до 60 гривень за 10 насінин. Українське коштує сім гривень, у пакетику — по 20-25 штук", —  розказала Галина Єгорова.</p>
    <p>Покупчиня Ніна Губіна зазначила, що для пенсіонерів із пенсією в три тисячі гривень вартість насіння є високою.</p>
    <p>"Дуже дорого для пенсіонера, у якого пенсія 3000 гривень. Треба і за комунальні послуги заплатити, і на їжу щоб вистачило, і хоча б якесь взуття купити. Тому намагаєшся зібрати насіння самостійно — з перця чи кавуна, які виросли на власному городі, аби не витрачати гроші на покупку", — сказала Ніна Губіна.</p>
    <p>Покупчиня Людмила Напольська розповіла, що наразі ціни на насіння зросли незначно, хоча не виключає подальшого подорожчання.</p>
    <p>"Якщо порівнювати з минулим роком, ціни змінилися зовсім трохи. Можливо, пізніше ще зростуть. Я купила голландське насіння по 45 гривень за упаковку, а українське — по 10 гривень. Це насіння ранніх кавунів", — говорить Людмила Напольська.</p>
    <p>Директор економічного дискусійного клубу Олег Пендзин пояснив, що вартість як імпортного, так і вітчизняного насіння залежить від курсу долара.</p>
    <p>"Якщо говорити про імпортне насіння, то його ціна напряму залежить від курсу долара. В Україні наразі немає власної насіннєвої бази, і те, що зараз розфасовується всередині країни, ніхто точно не скаже, звідки було завезене", — сказав Олег Пендзин.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
</root>
