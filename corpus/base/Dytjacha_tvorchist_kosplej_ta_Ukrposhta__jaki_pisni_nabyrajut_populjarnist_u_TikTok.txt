<root>
  <metadata>
    <source>Суспільне Новини | Suspilne Novyny</source>
    <author>Вінстон Вон</author>
    <title>Дитяча творчість, косплей та Укрпошта — які пісні набирають популярність у TikTok</title>
    <language>uk</language>
    <publication_time>2025-03-26T11:43+02:00</publication_time>
    <reference>https://suspilne.media/culture/979169-ditaca-tvorcist-kosplej-ta-ukrposta-aki-pisni-nabiraut-popularnist-u-tiktok/</reference>
  </metadata>
  <document>
    <h>Останні декілька тижнів були багаті на вірусні пісні, які на диво швидко заповнювали інформаційний простір.</h>
    <h>Вінстон Вон зібрав у цій добірці ті треки, які ви точно чули, але про які хотіли дізнатися більше.</h>
    <h>Мія Рамарі — Між сірими днями</h>
    <p>Зазвичай цикл життя вірусного сніпета у TikTok завершується на моменті релізу. І, здається, на новий сингл Мії Рамарі чекає та сама доля.</p>
    <p>Адже під уривком з живого виступу, де лунає пісня, вже понад 10 тисяч відео, а під студійною версією — менше ніж сто.</p>
    <p>Втім, можливо, це зумовлено тим, що лайв-версію легше знайти під час вибору звуку у TikTok. Принаймні нові відео під “Між сірими днями” досі випадають у стрічці.</p>
    <p>Навіть до "Укрпошти" тренд дійшов вчасно: підприємство випустило милий рекламний ролик з піснею Мії. Рекламна інтеграція зібрала більш ніж 40 тисяч лайків.</p>
    <p>Пісня досягла тієї стадії популярності, коли її використовують в абсолютно усіх видах відео — від звичних ліпсинків і відео з романтичними пейзажами та натюрмортами життя до відео з рецептами супів.</p>
    <p>Хтось може сказати, що це робить пісню нейтральною та стирає сенси, але у TikTok такий статус нейтральної пісні — ніщо інше, як ознака шаленого успіху.</p>
    <h>Безіменна пісня японської дитини</h>
    <p>Багато батьків недооцінює творчість своїх дітей. Але точно не батьки японської п'ятикласниці, чия композиція зараз слугує фоном для більш ніж 20 тисяч відео у TikTok.</p>
    <p>Акаунт її батьків у соцмережі повністю присвячений творчості дитини.</p>
    <p>У описі до відео батьки наголошують, що дитина не має музичної освіти і займається музикою на суто аматорському рівні.</p>
    <p>Безіменна композиція, написана дитиною на планшеті під час літніх канікул, змушує захоплюватися навіть дорослих музикантів.</p>
    <p>"Що б ти не робив, завжди є дитина з Японії, яка робить це краще", — сотні таких коментарів можна знайти під відео та репостами пісні.</p>
    <h>Neculau Petrică Iulian — Huțulca, huțulca</h>
    <p>Я думав, що цей трек перестане віруситися до того моменту, коли я візьмуся за написання цієї статті. Але я недооцінив силу зв'язку між українською та румунською культурами.</p>
    <p>Саме через безпосередню географічну наближеність двох країн та, відповідно, постійний культурний обмін з'явилася й здобула популярність жартівлива пісня, текст якої є не більше ніж набором слів, що описують зачарування якоюсь гуцулкою та сетинг, в якому ліричний герой її бачить.</p>
    <p>Втім, самого лише слова “гуцулка” та грайливого мотиву, схожого на такі рідні коломийки, вистачило українцям, аби полюбити пісню та публікувати під цей звук своїх домашніх улюбленців.</p>
    <p>Тренд настільки поширився, що сам виконавець пісні зробив ще один кавер, де додав рядки про домашніх тваринок.</p>
    <p>Так само як і трек Мії Рамарі, Huțulca, huțulca зайшла на територію нейтральних звуків, і тепер під неї знімають не тільки смішних тварин, а і різні побутові сцени або рекламу — сумарно пісня налічує близько 70 тисяч відео.</p>
    <h>Bbno$ — Antidepressants</h>
    <h>Bbno$ — Check</h>
    <p>Артистові, який свого часу записав фіт із Kalush Orchestra в підтримку України, вже не вперше випускати хітові сингли.</p>
    <p>Цього разу він підкорив серця косплей-спільноти TikTok відеороликами під дві нові пісні — Antidepressants та Check. Поки що Check випереджує Antidepressants із майже 60 тисячами відео проти більш ніж 25 тисяч.</p>
    <p>Александр Леон Гумучан (справжнє ім’я Bbno$) з'явився спочатку в образі їжака Соніка, згодом японської співачки-вокалоіда Хатцуне Міку, а потім в образі Сілко з анімаційного серіалу "Аркейн". Також артист оголосив конкурс серед користувачів соцмережі, де обирав найкращий косплей на себе в образі Міку.</p>
    <p>Бути відкритим щодо своїх хобі та належності до фандомів — сміливий крок для попартиста. Адже образ суперзірки не передбачає якихось хобі, тим паче таких, які не є дуже поширеними.</p>
    <p>Але тенденція до того, аби демонструвати свої захоплення всесвітами серіалів чи аніме, все більше росте серед знаменитостей — наприклад, Megan Thee Stallion також публікувала пости про свою любов до косплею, а британський актор Генрі Кавілл часто говорить в інтерв'ю про своє захоплення фентезі.</p>
    <h>Eminem — Фристайл із "Восьмої милі"</h>
    <p>З виходом фільму "Капітан Америка. Чудесний новий світ" з’явилося багато мерчу з Ентоні Макі у ролі Капітана Америки. Також у мережі поширюється багато мемів про фірмову єхидну усмішку актора, а також про його попередні ролі. Зокрема, про його роль Клеренса у фільмі "Восьма миля" з Емінемом. Там його персонаж був опонентом персонажа Емінема у реп-батлі.</p>
    <p>І тому один із трендів у TikTok, пов'язаних з фільмом — це відео під реп-батл із "Восьмої милі", де фігурка Капітана Америки у виконанні Макі стоїть навпроти пачки цукерок M&amp;M’s, чия назва співзвучна з псевдонімом Емінем. Інколи пачку цукерок в таких відео заміняє фігурка Дедпула — іншого персонажа зі всесвіту Marvel.</p>
    <p>Найчастіше сценою реп-батлу в таких відео стають полиці кухонних шаф або холодильників. Таких відео у TikTok зараз декілька сотень.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p>Поділіться своєю історією з Суспільне Культура. З нами можна зв'язатися у соціальних мережах та через пошту: culture@suspilne.media</p>
  </document>
</root>
