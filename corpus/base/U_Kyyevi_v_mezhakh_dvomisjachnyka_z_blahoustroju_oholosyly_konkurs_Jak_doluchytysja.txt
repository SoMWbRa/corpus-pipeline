<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>У Києві в межах двомісячника з благоустрою оголосили конкурс. Як долучитися</title>
    <language>uk</language>
    <publication_time>2025-03-26T15:34+02:00</publication_time>
    <reference>https://suspilne.media/kyiv/979863-u-kievi-v-mezah-dvomisacnika-z-blagoustrou-ogolosili-konkurs-ak-dolucitisa/</reference>
  </metadata>
  <document>
    <h>У Києві в межах двомісячника з благоустрою оголосили конкурс "Разом дбаємо — разом змінюємо". Його мета — заохотити жителів, громадські об'єднання, ОСББ і бізнес до активної участі у прибиранні та озелененні столиці.</h>
    <p>Про це повідомляє пресслужба Київської міської державної адміністрації.</p>
    <p>Зазначається, що конкурс, як і двомісячник, триватиме до 15 травня. Проходитиме змагання в соціальних мережах. Відзначатимуть ініціативи, що поліпшують прибудинкові території та зелені зони і роблять їх доглянутими й комфортними.</p>
    <p>До участі запрошують місцевих жителів, волонтерів, активістів, ОСББ, громадські організації, учнівські колективи та всіх, хто прагне зробити місто комфортним і сучасним. Умови конкурсу:</p>
    <ul>
      <li>потрібно прибрати у дворі, на прибудинковій території чи у громадському просторі (прибрати сміття, висадити рослини, оновити благоустрій тощо)</li>
      <li>зробити фото або відео "до" та "після", щоб наочно показати результати своєї ініціативи</li>
      <li>опублікувати пост у Facebook або Instagram з офіційним хештегом двомісячника #60дніввпорядкуванняміста та відміткою Департаменту територіального контролю міста Києва</li>
      <li>заповнити Google-форму.</li>
    </ul>
    <p>"Переможця конкурсу обиратимуть самі жителі столиці. Усі роботи, подані на конкурс, опублікують в офіційних соціальних мережах Департаменту. Найкращих учасників визначить громада — за кількістю вподобайок і рівнем активності в коментарях", — йдеться у повідомленні.</p>
    <p>Нагородження переможців відбудеться на офіційному закритті двомісячника, де на них чекатимуть подарунки, зазначили у КМДА.</p>
    <p>Із 16 вересня до 15 листопада у Києві тривав осінній двомісячник із благоустрою та озеленення міста. Він охопив усі райони столиці. Там, зокрема, усували припарковані  на зелених зонах машини, приводили до ладу прибудинкові території, ліквідовували стихійні сміттєзвалища тощо.</p>
  </document>
</root>
