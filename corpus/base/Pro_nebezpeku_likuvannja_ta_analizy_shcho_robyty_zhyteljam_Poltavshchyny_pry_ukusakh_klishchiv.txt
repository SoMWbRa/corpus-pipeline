<root>
  <metadata>
    <source>Суспільне Новини | Suspilne Novyny</source>
    <author>Лілія Пархоменко</author>
    <title>Про небезпеку, лікування та аналізи: що робити жителям Полтавщини при укусах кліщів</title>
    <language>uk</language>
    <publication_time>2025-03-25T10:43+02:00</publication_time>
    <reference>https://suspilne.media/poltava/466910-pro-nebezpeku-likuvanna-ta-analizi-so-robiti-zitelam-poltavsini-pri-ukusah-klisiv/</reference>
  </metadata>
  <document>
    <h>Кліщі на Полтавщині переносять переважно одне захворювання – це хвороба Лайма. Особливо активні комахи навесні та наприкінці літа. Як захиститися від укусів та що робити, якщо це сталося, Суспільному розповіла доцентка кафедри інфекційних хвороб з епідеміологією Полтавського державного медичного університету Тетяна Котелевська.</h>
    <h>Чим небезпечні укуси кліщів</h>
    <p>Активність кліщів пов’язана з особливостями їхнього життєвого циклу та розмноженням. За рік є два пікових періоди – це з квітня до травня або початку червня, а також у серпні-вересні, каже Тетяна Котелевська.</p>
    <q>З урахуванням того, що зими стали теплі, звернення за медичною допомогою були навіть у лютому, грудні. Якщо дивитися по консультаціях і зверненнях, то вони йдуть протягом року, частішають на кінець весни.</q>
    <p>За словами спеціалістки, якщо будуть теплі зими, то активність кліщів зберігатиметься і в холодний період. Ці комахи переносять різні інфекції.</p>
    <q>У нашому регіоні кліщі переносять із актуальних інфекцій тільки хворобу Лайма. Це хвороба, яка відноситься до бореліозів, тобто викликається бореліямиБорелія – рід бактерій. Ще на території України кліщі переносять кліщовий енцефаліт, але ендемічними Ендемічний – властивий певній території чи місцевостірайонами є Закарпаття, Львівська область та Крим. Але з урахуванням того, що у нас є великий міграційний процес, що наші українці виїжджають до Європи, то ми маємо розуміти, що вся альпійська частина Європи – це ендемічна зона по кліщовому енцефаліту.</q>
    <p>Як розповіла Тетяна Котелевська, за три роки в Україні офіційно виявили два випадки кліщового енцефаліту.</p>
    <q>Щодо кліщового енцефаліту найстрашніше ускладнення – це загибель пацієнта. Хвороба Лайма приводить до інвалідизації, загибель пацієнта буває вкрай рідко. У пацієнта формуються з часом хронічні осередки – артрити, міокардити, перикардити, нейробореліоз, ураження шкіри. І це призводить до запуску тяжких системних захворювань.</q>
    <h>Як захиститися від кліщів</h>
    <p>Якщо людина гулятиме у парку і буде ходити лише по доріжках, то небезпеки щодо укусу кліща у неї немає, говорить фахівчиня.</p>
    <q>Кліщі по деревах не стрибають. Вони люблять високу некошену траву і чагарники. Тому якщо ми гуляємо у захаращених паркових зонах, лісі, лісосмугах, то ризик дуже високий.</q>
    <p>Аби уникнути укусу, треба дотримуватися певних правил. Зокрема:</p>
    <ul>
      <li>одягати світлі речі, мати головний убір;</li>
      <li>одяг має покривати все тіло – з довгим рукавом, штани слід заправити у шкарпетки;</li>
      <li>не можна сідати у високу траву;</li>
      <li>використовувати репеленти, ефективні проти кліщів.</li>
    </ul>
    <p>Щодо репелентів – такі засоби окремі для одягу та взуття, а також для шкіри. Вони мають містити одну з активних речовин: DEET (ДЕТА), пікардін (RBR 3023), IR3535, OLE (ефірна олія лимонного евкаліпту), PMD (параментан-діол), перметрін або ж 2-undecanone.</p>
    <p>Після прогулянки обов’язково потрібно оглянути себе та тварин, які були надворі. Одяг відправити у пральню.</p>
    <h>Що робити, якщо вкусив кліщ</h>
    <p>За словами Тетяни Котелевської, якщо кліщ був на тілі менше 24–36 годин, він не викличе захворювання.</p>
    <q>Сама борелія міститься у шлунково-кишковому тракті комахи, тому треба присмоктування кліща тривалий час. Кліща треба обережно витягнути. Ми його не заливаємо олією, кремом, він не відпаде. Якщо ми заливаємо олією кліща, у нього буде ніби "блювотний рефлекс", і та борелія, яка була у шлунку, буде йти у нашу кров.</q>
    <p>Комаху можна витягнути пінцетом, ниткою або ж спеціальними інструментами, які продаються, зокрема, в аптеках. Треба стежити, щоб частини кліща не лишилися у рані, а саме місце укусу обробити антисептиком. Якщо самостійно дістати комаху складно, можна звернутися у травмпункт.</p>
    <q>Якщо є почервоніння в місці укусу, то ми не розцінюємо це в перші кілька днів як еритему Еритема – почервоніння на шкірібореліозну. Це місцева реакція на укус, вона за декілька днів пройде, для цього ми можемо використати спеціальні креми. Кліща ми в лабораторію не носимо. Якщо навіть у ньому буде виявлено збудника, то для профілактики є 72 години. Ми втрачаємо час. Якщо навіть кліщ хворий, то не факт, що ми захворіли.</q>
    <p>Профілактика захворювання потрібна у кількох випадках, зокрема, якщо кліщ великого розміру та присмоктався до тіла довше, ніж 24 години тому. Для профілактики лікар призначає пацієнтові одноразовий прийом антибіотика.</p>
    <q>На що треба звернути увагу: якщо на другому-третьому тижні на місці укусу з’являється еритема, є слабкість, ознаки ГРВІ – висока температура, недомагання, головний біль, нудота, поганий апетит. Цього достатньо для початку курсу лікування. Це діагноз клінічний, не потрібно здавати аналізи, бо вони стають позитивні через 30 днів після укусу.</q>
    <p>Як розповіла Тетяна Котелевська, вчасне та правильне лікування забезпечує для пацієнта повне одужання.</p>
    <p>Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook</p>
  </document>
</root>
