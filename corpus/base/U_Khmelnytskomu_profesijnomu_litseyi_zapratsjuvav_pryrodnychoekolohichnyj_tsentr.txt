<root>
  <metadata>
    <source>Суспільне Новини | Suspilne Novyny</source>
    <author>Тетяна Олексюк, Тетяна Ворожцова</author>
    <title>У Хмельницькому професійному ліцеї запрацював природничо-екологічний центр</title>
    <language>uk</language>
    <publication_time>2025-03-26T15:55+02:00</publication_time>
    <reference>https://suspilne.media/khmelnytskiy/979789-u-hmelnickomu-profesijnomu-licei-zapracuvav-prirodnico-ekologicnij-centr/</reference>
  </metadata>
  <document>
    <h>У Хмельницькому професійному ліцеї №8 відбулося відкриття природничо-екологічного центру. Цей центр створено для формування екологічної відповідальності серед учнів і підтримки екологічних ініціатив.</h>
    <p>Про це Суспільне Хмельницький розповів директор ліцею Станіслав Григорій.</p>
    <p>Він зазначив про важливість такого центру для учнів.</p>
    <q>"Тут вони зможуть проводити уроки, дізнаватися більше про природу, тварин і рослини, а також ознайомлюватися з інформацією про корисні копалини".</q>
    <p>Директор ліцею наголосив, що колектив ліцею буде продовжувати й надалі розвивати, удосконалювати й оновлювати науково-природничий центр.</p>
    <q>"Створення екологічного центру є важливим внеском у виховання екологічної свідомості серед молоді".</q>
    <p>За словами директора, Росія завдала величезних збитків природі, і відбудова та розмінування стануть одними з головних завдань після завершення війни.</p>
    <q>"Екологічний центр в ліцеї стане в нагоді не лише місту Хмельницькому, але й професійно-технічній освіті в Україні загалом".</q>
    <p>Станіслав Григорій зазначив, що природничо-екологічний центр в Хмельницькому ліцеї є важливим кроком у напрямку формування екологічно свідомого покоління та збереження навколишнього середовища.</p>
    <q>"Цей центр стане не лише місцем для навчання, але й платформою для реалізації екологічних ініціатив та проєктів".</q>
    <p>Учень професії "Кухар. Офіціант" та переможець всеукраїнського конкурсу “МАН-Юніор Ерудит" Євген Панчук поділився, що теж долучився до створення стендів для природничо-екологічного центру.</p>
    <q>"Всі групи збирали тверді побутові відходи, також шукали інформацію для стендів. Моя група збирала батарейки. В нас багато стендів також про корисні копалини, про породи, таке інше".</q>
    <p>За його словами, щоб найкраще захистити середовище потрібно сортувати та переробляти сміття.</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
</root>
