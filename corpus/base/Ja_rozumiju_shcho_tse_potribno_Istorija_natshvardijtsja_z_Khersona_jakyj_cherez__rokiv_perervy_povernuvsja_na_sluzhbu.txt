<root>
  <metadata>
    <source>Суспільне Новини | Suspilne Novyny</source>
    <author>Таміла Іванова</author>
    <title>"Я розумію, що це потрібно". Історія нацгвардійця з Херсона, який через 10 років перерви повернувся на службу</title>
    <language>uk</language>
    <publication_time>2025-03-26T10:43+02:00</publication_time>
    <reference>https://suspilne.media/kherson/977821-a-rozumiu-so-ce-potribno-istoria-nacgvardijca-z-hersona-akij-cerez-10-rokiv-perervi-povernuvsa-na-sluzbu/</reference>
  </metadata>
  <document>
    <h></h>
    <h>Олександр на псевдо "Змій" служить у лавах Національної гвардії України. Поновився на службі після звільнення Херсона. До цього мав 10 років перерви. Повномасштабне вторгнення зустрів у рідному місті, тут пережив окупацію. Зараз захищає Україну у складі 34-го Херсонського полку.</h>
    <p>Нацгвардієць Олександр родом з Херсона. Строкову службу проходив у 34-му Херсонському полку НГУ, потім підписав контракт й залишився.</p>
    <p>"Прослужив тут 10 років, а потім звільнився за станом здоров'я. Потім 10 років не служив. Почалася війна. Вирішив повернутись", — говорить військовий.</p>
    <p>Початок повномасштабного вторгнення застав Олександра у рідному Херсоні. Він пережив окупацію, облави російських військових, повну відсутність зв’язку.</p>
    <p>"Новини ми дізнавались через Telegram. У багатьох людей було два телефони, як у мене. Один для того, щоб буди в курсі новин, другий —  коли  виходиш. Бо якби вони побачили Telegram з українськими новинами, могли б забрати зрозуміло куди. Читали новини лише вдома", — згадує "Змій".</p>
    <p>Після звільнення Херсона Олександр пішов до військкомату. І через 10 років перерви знову приєднався до лав Національної гвардії України.</p>
    <p>"Завдання цієї роти зайняти позиції на лівому березі Дніпра. Потім ця рота вже виросла у батальйон оперативного призначення. Перший раз дуже було страшно. Якось треба було себе перебороти. Але потім розумієш, що це потрібно. Тут немає людей, які ходять на лівий берег і не потрапляють під обстріли", — каже Олександр.</p>
    <p>Одного разу один з таких виходів на лівий берег закінчився для нього пораненням.</p>
    <p>"Не тільки я був поранений, ще один хлопець. У нього осколки в нозі й контузія в інших хлопців. Якось так. Тобто, ми потім вийшли, нас евакуювали вже на цей берег в лікарню", згадує військовий.</p>
    <p>Після лікування "Змій" продовжив службу. Найбільше, каже, мріє, й про що усі — про перемогу.</p>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
