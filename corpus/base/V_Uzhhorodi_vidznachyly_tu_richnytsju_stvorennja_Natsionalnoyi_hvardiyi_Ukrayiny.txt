<root>
  <metadata>
    <source>Суспільне Новини | Suspilne Novyny</source>
    <author>Мар'яна Русин</author>
    <title>В Ужгороді відзначили 11-ту річницю створення Національної гвардії України</title>
    <language>uk</language>
    <publication_time>2025-03-26T13:29+02:00</publication_time>
    <reference>https://suspilne.media/uzhhorod/979791-v-uzgorodi-vidznacili-11-tu-ricnicu-stvorenna-nacionalnoi-gvardii-ukraini/</reference>
  </metadata>
  <document>
    <h>26 березня в Ужгороді, з нагоди Дня Національної гвардії України, на площі Народній відбулися урочистості. Про це повідомила кореспондентка Суспільного з місця події.</h>
    <p>Під час заходу нацгвардійців відзначили грамотами, подяками та медалями.</p>
    <p>Заступник командира частини по роботі з особовим складом підполковник Сергій Суханов зазначив, що нагороди отримали військовослужбовці різних звань — солдати, сержанти та молодші офіцери.</p>
    <q>"Ми маємо в першу чергу заохочувати їх, адже вони виконують велику справу. Вони — перші на полі бою, перші виконавці, і заслуговують на визнання. Серед наших нацгвардійців є люди різних професій та життєвого досвіду: від бізнесменів до робітників. Але їх об’єднує спільна мета — вигнати ворога з нашої землі, зробити Україну сильною та вільною", — наголосив він.</q>
    <p>За його словами, із самого початку повномасштабного вторгнення окремі бійці виконували завдання на Київщині та Донеччині, а згодом — у складі підрозділів на Покровському та Костянтинівському напрямках.</p>
    <q>"Серед наших військових є ті, хто брав участь у деокупації українських територій. Дехто відзначений державними нагородами від президента, інші — відомчими нагородами від міністерства. Сьогодні на заході, зокрема, були присутні військовослужбовці з Херсонської, Запорізької, Харківської та Донецької областей", — додав Суханов.</q>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
</root>
