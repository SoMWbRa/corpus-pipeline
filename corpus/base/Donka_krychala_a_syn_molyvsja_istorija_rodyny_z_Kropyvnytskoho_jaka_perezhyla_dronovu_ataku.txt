<root>
  <metadata>
    <source>Суспільне Новини | Suspilne Novyny</source>
    <author>Дарина Кузьміна, Олександр Сметанко</author>
    <title>"Донька кричала, а син молився": історія родини з Кропивницького, яка пережила дронову атаку</title>
    <language>uk</language>
    <publication_time>2025-03-25T09:11+02:00</publication_time>
    <reference>https://suspilne.media/kropyvnytskiy/978575-donka-kricala-a-sin-molivsa-istoria-rodini-z-kropivnickogo-aka-perezila-dronovu-ataku/</reference>
  </metadata>
  <document>
    <h></h>
    <h>Кропивничанка Ольга Онищенко з чоловіком та двома дітьми під час вибухів у ніч на 20 березня ховалась у вбиральні, тоді Кропивницький атакував 21 безпілотник. Російський дрон впав на подвір'я їхнього будинку. Нині квартира непридатна для проживання.</h>
    <p>Про це жінка розповіла Суспільному.</p>
    <p>За її словами, російський дрон впав на подвір'я перед двоповерховим будинком на вулиці Братиславська, в якому вони мають квартиру.</p>
    <q>"Перші десь 15 вибухів ми всією родиною добігли до туалету, де й ховались. Гіпсокартонні стіни врятували нас від осколків. Тут все було в склі, ми босоніж у ньому й сиділи. Донечка сиділа на підлозі, а я її накривала собою. Син сидів під умивальником, тримав собаку і накривав голову. Ми думали, що кожен наступний вибух буде для нас останнім".</q>
    <p>Ольга Онищенко розказала, що її сину девʼять років, а доньці – чотири.</p>
    <q>"Коли ми були там у приміщенні під час вибухів, то я дуже вдячна їм, що у них не було істерики. Вони не розбігались в різні боки. Вони мене слухали, коли я кричала, що потрібно прикрити голову, вони прикривали голови. Донька кричала: "Мамочка, тільки б всі люди вижили". А син просто молився. Думали, що загинемо".</q>
    <p>За її словами, дронову атаку пережила й собака родини, яку її син забрав із собою.</p>
    <q>"Коли бігли вниз сходами, щоб заховатися хоча б від осколків, то син її підхопив і забрав із собою. А так, мабуть, там би вона і залишилася. Коли ми приїздили подивитись на стан будинку, ми взяли її з собою. Собака відмовилась заходити до будинку, вона впиралась ногами. Я її вирішила не тягти, пустила у дворі, щоб вона побігала, але вона й там не бігала".</q>
    <p>Речі які вціліли після масованої атаки безпілотників, сказала, зібрали у будинку. Інше майно перевезли у будинок матері чоловіка у селі Підгайці, де поки мешкають.</p>
    <q>"Ми познімали дитячі матраци, тому що тільки придбали. Ліжко доньки – все порізане склом, як і ліжко сина. Воно трохи поламане, але, думаю, ми його підлатаємо якось. Холодильник — не знаємо, чи працює, ми його ще не вмикали".</q>
    <p>Одну зі стін будинку потрібно розбирати й заново перекладати, сказала жінка.</p>
    <q>"Дах також потрібно переробляти. Ми вчора туди залазили всі гуртом з будівельниками – там стропила всі поламані. Те, що залишилось, воно ніби візуально є, але все потріскане й треба замінювати".</q>
    <p>За її словами, вони подали заявку на "єПідтримку". Скільки грошей потрібно на відновлення будинку, не може уявити.</p>
    <q>"З міста була теж якась комісія, вони робили опис. Ми все життя сюди вклали. Зараз мені здається, що навіть у мільйон гривень ми тут не вліземо, щоб хоча б привести до тями й хоч якось повернутись й жити".</q>
    <p>Нині від містян надійшло 350 заяв про пошкоджене житло й майно внаслідок атаки російських безпілотників. Комісія продовжує обстеження та експертизи. Тільки після їх закінчення буде відомо про розмір допомоги, яку нададуть людям, сказав Суспільному керівник пресслужби міськради Сергій Якунін.</p>
    <h>Як подати заяву про пошкодження майна та надання допомоги</h>
    <ul>
      <li>телефон гарячої лінії міського голови: 0 800 21 77 21;</li>
      <li>відділ по роботі зі зверненнями громадян міської ради за адресою – вулиця Велика перспективна, 41, к. 103, 118., телефони: 35 83 84, 35 83 83;</li>
    </ul>
    <h>Для отримання психологічно допомоги потрібно звернутися</h>
    <ul>
      <li>"Центр Життєстійкості" за адресою: вул. Віктора Френчка, 72;</li>
      <li>телефон (050) 702-40-09;</li>
      <li>Центр допомоги врятованим за адресою: вул. Архітектора Паученка, буд. 41/26;</li>
      <li>другий поверх у приміщенні ЦНАПу "Прозорий офіс", телефони: 097 945 26 54, 099 014 71 43;</li>
      <li>Кропивницький міський центр соціальних служб за адресами: вул. Павла Бута, 3, вул. Архітектора Паученка, 53/39, телефон: 098 840 85 60.</li>
    </ul>
    <p>Для тимчасового розміщення необхідно звертатися до департаменту соціальної політики міської ради за адресою: вул. Архітектора Паученка, 41/26, приміщення ЦНАПу "Прозорий офіс", телефони: 099 120 00 74, 067 531 09 85.</p>
    <h>Допомогу можна отримати від організацій:</h>
    <ul>
      <li>Громадська організація "Десяте квітня" (юридична, психологічна допомога, плівка, брезенти, плити ОСБ, будівельні матеріали; модульні будинки, для людей, які взагалі лишилися без житла), телефон: 066 846 83 52.</li>
      <li>Товариство Червоного Хреста України (юридична, психологічна допомога, плівка, розкладні ліжка, пункти обігріву), телефон: 099 422 96 60.</li>
      <li>Громадська організація "ВПО України" (юридична допомога), телефон: 099 756 21 13.</li>
      <li>Громадська організація "Благодійний фонд "Збережемо українців" (продуктові набори, ковдри), телефон: 050 882 08 82.</li>
    </ul>
    <p>Заявку на допомогу від держави за програмою "єВідновлення" можна отримати як черед додаток "Дія", алгоритм за посиланням: https://kr-rada.gov.ua/evidnovlennya/, так і подачею інформаційного повідомлення про пошкоджене чи знищене майно у ЦНАП "Прозорий офіс" за адресою вул. Архітектора Паученка, 41/26, телефон 050 377 70 20.</p>
    <p>При собі необхідно мати ідентифікаційний номер та паспорт. Потрібно також буде вказати адресу електронної пошти - на неї надійде номер повідомлення про пошкоджене майно.</p>
    <h>Як отримати допомогу від Організація Об’єднаних Націй</h>
    <p>Згідно з інформацією із Facebook-сторінки Кропивницької міської ради партнером управління Верховного комісара ООН у справах біженців (УВКБ ООН) зі збору даних на грошову допомогу українцям, постраждалим від російської агресії у Кропивницькому, є Благодійний фонд "Право на захист".</p>
    <q>"Кропивницька міська рада передає Фонду списки постраждалих після нічної атаки дронами за надходженням заяв від потерпілих. Після опрацювання цих документів, представники фонду запросять містян на реєстрацію для отримання грошової багатоцільової допомоги в розмірі 10 800 грн на кожного члена родини від міжнародної організації УВКБ ООН".</q>
    <p>Список людей, які можуть отримати грошову допомогу за посиланням.</p>
  </document>
</root>
