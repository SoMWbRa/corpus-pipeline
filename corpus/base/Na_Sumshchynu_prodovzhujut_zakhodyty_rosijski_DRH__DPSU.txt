<root>
  <metadata>
    <source>Суспільне Новини | Suspilne Novyny</source>
    <author>Олександр Гринь, Ліля Гончарук</author>
    <title>На Сумщину продовжують заходити російські ДРГ — ДПСУ</title>
    <language>uk</language>
    <publication_time>2025-03-26T13:07+02:00</publication_time>
    <reference>https://suspilne.media/sumy/979785-na-sumsinu-prodovzuut-zahoditi-rosijski-drg-dpsu/</reference>
  </metadata>
  <document>
    <h>Останніми днями на Сумщині збільшилася кількість ударів по прикордонню з авіації. Також на територію області активно проникають російські ДРГ.</h>
    <p>Про це під час брифінгу повідомив речник Державної прикордонної служби Андрій Демченко.</p>
    <p>"Ворог наростив кількість дронів, FPV. Сумщина переважає за кількістю заходів російської ДРГ. За останній час диверсанти заходили з півдня. Наші воїни розуміють загрози, вони можуть бути різні за кількістю, воїни постійно тренуються, використовують розвідувальні апарати, щоб викрити ДРГ", — сказав Демченко.</p>
    <p>За його словами, Новенькому та Журавці армія РФ використовує малі розвідгрупи, щоб зайти на територію України.</p>
    <q>"Наші підрозділи застосовують все наявне озброєння і знищують ДРГ".</q>
    <p>За даними мапи Deep State, у "сірій" зоні на Сумщині опинилась частина села Веселівка та територія біля Володимирівки Хотінської громади. Також збільшилася "сіра" зона біля Журавки.Такі оновлені дані на мапі DeepState з'явилися 24 березня.</p>
    <p>Співзасновник аналітичного проєкту DeepState Руслан Микула повідомив Суспільному, що російські війська продовжують спроби прориву кордону на Сумщині в нових місцях. В "сірих" зонах тривають бої.</p>
    <p>У так званих "сірих" зонах на російські військові намагаються продавлювати українські Сили оборони та закріпитися на окремих ділянках, розповідав раніше Руслан Микула.</p>
    <p>24 березня речник Держприкордонслужби Андрій Демченко повідомляв, що російська армія продовжує штурмувати малими групами кордон Сумщини. Також речник зазначив, що РФ тримає значну кількість своїх сил та засобів на напрямку Сумщини. "Зокрема в межах Курської області, де сили оборони України ведуть свою операцію саме в межах Курщини. І там противник тримає, і накопичив значну кількість і особового складу, і техніки".</p>
    <p>22 березня голова громади Микола Торяник повідомляв, що з Володимирівки Хотінської громади вивезли двох останніх жителів.</p>
    <p>1 березня нова "сіра" зона з'явилася біля села Журавка. 28 лютого стало відомо, що село Новеньке на Сумщині — у "сірій" зоні. Також у грудні 2024 року на мапі "сірою" зоною позначили частину села Олександрія Миропільської громади.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
</root>
