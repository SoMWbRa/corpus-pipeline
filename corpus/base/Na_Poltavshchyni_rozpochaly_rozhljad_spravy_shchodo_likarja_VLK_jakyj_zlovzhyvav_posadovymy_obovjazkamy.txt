<root>
  <metadata>
    <source>Суспільне Новини | Suspilne Novyny</source>
    <author>Валерія Рибалка</author>
    <title>На Полтавщині розпочали розгляд справи щодо лікаря ВЛК, який зловживав посадовими обов'язками</title>
    <language>uk</language>
    <publication_time>2025-03-25T14:22+02:00</publication_time>
    <reference>https://suspilne.media/poltava/978983-na-poltavsini-rozpocali-rozglad-spravi-sodo-likara-vlk-akij-zlovzivav-posadovimi-obovazkami/</reference>
  </metadata>
  <document>
    <h>Розгляд справи щодо лікаря-хірурга ВЛК, який зловживав посадовими обов'язками розглянули в Автозаводському районному суді Кременчука.</h>
    <p>Про це стало відомо з ухвали суду, який оприлюднили 24 березня на сайті Єдиного державного реєстру судових рішень.</p>
    <p>Хірурга Кременчуцької першої міської лікарні підозрюють за частиною 2 статті 369-2 Кримінального кодексу України "Зловживання впливом". Чоловік був членом військово-лікарської комісії.</p>
    <p>Прокурор клопотав на призначенні справи до розгляду без застосування запобіжного заходу. Клопотання підтримали захисник та обвинувачений. Суддя вирішив проводити слухання у відкритому режимі.</p>
    <h>Що відомо про справу</h>
    <p>Як встановило слідство, посадовець за хабарі пропонував чоловікам уникнути мобілізації, оформлюючи їм групу інвалідності. Підозрюваний оцінював свої "послуги" від 12 тисяч доларів.</p>
    <q>"Так, одному з офіцерів запасу він обіцяв допомогти оформити другу групу інвалідності для виїзду за кордон. Приводом мали стати начебто розлади нервової системи, хоча чоловік був здоровий. Також посадовець гарантував, що зможе "вирішувати питання" з місцевим ТЦК, у разі, якщо чоловіка почнуть викликати до військкомату", — йдеться на сайті ДБР.</q>
    <p>Затримали правоохоронці члена ВЛК після одержання 12 тисяч доларів хабаря. Тоді ж чоловіку повідомили про підозру у зловживанні впливом за частиною 2 статті 369-2 Кримінального кодексу України. Санкція - позбавлення волі на строк до 5 років.</p>
    <p>Суд обрав затриманому запобіжний захід у вигляді тримання під вартою з можливістю внесення застави у півмільйона гривень.</p>
    <p>Нині правоохоронці перевіряють інформацію щодо причетності до справи інших посадовців, у тому числі працівників ТЦК та СП.</p>
    <p>Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
</root>
