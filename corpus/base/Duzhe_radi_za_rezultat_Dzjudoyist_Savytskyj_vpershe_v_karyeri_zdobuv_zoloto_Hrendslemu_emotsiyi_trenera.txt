<root>
  <metadata>
    <source>Суспільне Новини | Suspilne Novyny</source>
    <author>Петро Троць, Микола Карпенков</author>
    <title>"Дуже раді за результат". Дзюдоїст Савицький вперше в кар'єрі здобув "золото" Грендслему: емоції тренера</title>
    <language>uk</language>
    <publication_time>2025-03-25T13:23+02:00</publication_time>
    <reference>https://suspilne.media/sport/978895-duze-radi-za-rezultat-dzudoist-savickij-vperse-v-kareri-zdobuv-zoloto-grendslemu-emocii-trenera/</reference>
  </metadata>
  <document>
    <h>Тренер чоловічої збірної України з дзюдо Олександр Косінов розповів про емоції від здобутого "золота" Антоном Савицьким на другому Грендслемі сезону, що минув у Тбілісі.</h>
    <p>Савицький здобув дебютне "золото" на рівні Грендслемів в категорії до 100 кг. На змаганнях Савіцький провів п'ять сутичок, в усіх здобув перемогу.</p>
    <p>Тренер чоловічої збірної Олександр Косінов в ексклюзивному коментарі для Суспільне Спорт прокоментував виступ українського дзюдоїста на Грендслемі в Тбілісі. Зокрема тренер національної команди наголосив, що у команді розраховували на медаль Савицького на цих змаганнях після того, як він здобув "бронзу" на Гран-прі в Лінці.</p>
    <q>"У Савицького ми розраховували на медаль. Звісно, ніхто не ставить високі результати, але на кожну сутичку виходимо: гарно розім'ялися, гарний настрій, в цілому дуже гарно підійшли до цих змагань. До цього він був третім на Гран-прі Австрії два тижні тому. Після Австрії пройшли ще міжнародний збір, у гарній формі підійшли", — сказав Косінов.</q>
    <p>У Тбілісі Савицький переміг одразу кількох іменитих опонентів. Серед них канадець Кайл Реєс, срібний призер чемпіонату світу-2022 — його український дзюдоїст здолав у третій сутичці.</p>
    <p>"Першу сутичку [Савицький] виграв у молодого таджика, другу — в призера молодіжного чемпіонату світу з Узбекистану, третю — у представника Канади, який теж був призером [чемпіонату] світу 2022 року, дуже хороший і досвідчений спортсмен. За вихід у фінал виграли у молодого чеха, який теж набирає оберти".</p>
    <q>"У фіналі боролися з представником Нідерландів [Сімеоном Катаріною]: він вже зустрічався із цим хлопцем на Гран-прі торік в Хорватії, здолав за вихід у фінал. Зараз теж грамотно вибудував сутичку, до кінця відборолися. Нідерландець був не дуже витривалий, і в додатковий час Савицький зробив перможний кидок, став чемпіоном Гран-прі в Тбілісі" — зазначив Косінов.</q>
    <p>"Дуже раді за цей результат, є чемпіон. Думаємо зараз вибудувати йому тренувальну програму так, аби він трошки підтримував форму. Готуємося до чемпіонату Європи, який буде у 20-х числах квітня".</p>
    <h>Хто такий Антон Савицький?</h>
    <ul>
      <li>29-річний український дзюдоїст, представляє на змаганнях Київ.</li>
      <li>Дворазовий переможець етапів Кубка Європи серед сеньйорів у 2019 році.</li>
      <li>Один раз здобував "золото" на Гран-прі — у вересні 2024-го у Загребі. Загалом триразовий призер турнірів цієї серії: окрім "золота" на його рахунку також дві "бронзи", зокрема останню медаль здобув на етапі в Лінці.</li>
      <li>У 2015 році — бронзовий призер юніорського чемпіонату світу.</li>
    </ul>
    <p>Наступний етап Грендслем відбудеться з 3 по 4 травня у столиці Таджикистану Душанбе.</p>
  </document>
</root>
