<root>
  <metadata>
    <source>Суспільне Новини | Suspilne Novyny</source>
    <author>Ганна Водницька</author>
    <title>На Івано-Франківщині дві жінки, ймовірно, отруїлися чадним газом</title>
    <language>uk</language>
    <publication_time>2025-03-25T11:26+02:00</publication_time>
    <reference>https://suspilne.media/ivano-frankivsk/978845-na-ivano-frankivsini-dvi-zinki-jmovirno-otruilisa-cadnim-gazom/</reference>
  </metadata>
  <document>
    <h>На Івано-Франківщині дві жінки, ймовірно, отруїлися чадним газом. Їх госпіталізували у лікарню.</h>
    <p>Про це інформують на Facebook-сторінці Держслужби з надзвичайних ситуацій в області.</p>
    <p>"За повідомленням медиків, двох жінок 2003 і 2005 років народження з попереднім діагнозом отруєння чадним газом госпіталізували до Городенківської центральної районної лікарні", — йдеться у дописі.</p>
    <p>У коментарі Суспільному речниця Держслужби з надзвичайних ситуацій в області Христина Перцович повідомила, що інцидент стався у приватному будинку в селі Торговиця Городенківської громади.</p>
    <h>Що таке чадний газ і чи можна його відчути</h>
    <p>Чадний газ може існувати, якщо у приміщенні бракує кисню. Він може накопичуватися лише тоді, коли у помешканні зачинені вікна і двері, погано працює вентиляція або закриті димарі.</p>
    <p>Чадний газ неможливо відчути, він є безбарвним і не має запаху. Цей газ небезпечний тим, що проникає в клітини крові та не дозволяє організму збагачуватися киснем. Через це в людини починається кисневе голодування.</p>
    <h>Які симптоми отруєння чадним газом</h>
    <p>Симптоми отруєння чадним газом часто можна сплутати зі звичайним харчовим отруєнням чи грипом. Відмінність полягає у тому, що чадний газ не викликає температури.</p>
    <p>Найпоширеніший симптом — головний біль. Людина, організм якої починає страждати від чадного газу, відчуває втому, запаморочення, сонливість, блювоту, важке дихання, пришвидшене серцебиття та кашель.</p>
    <p>При тяжких отруєннях чадним газом виникає сплутаність свідомості та м’язова слабкість, дихання стає поверхневим, пульс частішим. У людини розширюються зіниці, починається сонливість. Обличчя стає блідим. Через пригнічення серцевої діяльності, дихання людина може втратити свідомість, а також може зупинитися дихання. Потім настає смерть. Втрачати свідомість людина починає не одразу, однак через брак сил, навіть відчуваючи небезпеку, постраждалий часто не може врятуватися.</p>
    <p>"Якщо ви відчули перелічені симптоми, насамперед вимкніть усі газові прилади, відчиніть вікна, щоб впустити в приміщення свіже повітря. Якщо ваше самопочуття погіршується, негайно викликайте швидку медичну допомогу, адже кожна секунда може врятувати ваше життя", — радять надзвичайники.</p>
    <h>Як уникнути отруєння чадним газом:</h>
    <ul>
      <li>під час користування газовими приладами тримайте відчиненою кватирку чи встановлюйте вікно на провітрювання;</li>
      <li>не використовуйте опалювальні прилади за відсутності тяги в димарі;</li>
      <li>під час установки газової колонки, котла передбачте окремий димар для відведення продуктів згорання;</li>
      <li>якщо ви використовуєте тверде паливо, не зачиняйте витяжку до моменту повного згорання палива;</li>
      <li>не користуйтеся газовими приладами при сильних поривах вітру, адже може утворитися зворотна тяга. Стежте за кольором полум’я на пальниках: він має бути синім або фіолетовим. Жовте полум’я — це ознака неповного згорання газу, тож необхідно відрегулювати подачу повітря в пальник;</li>
      <li>не користуйтеся газовими приладами не за призначенням! Наприклад, не використовуйте газову плиту для обігріву приміщення;</li>
      <li>експлуатуйте тільки справні газові прилади.</li>
    </ul>
    <p>Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
</root>
