<root>
  <metadata>
    <source>Суспільне Новини | Suspilne Novyny</source>
    <author>Ольга Федоренко</author>
    <title>Полеглому Андрієві Шліпунову з Вінниччини просять надати звання Героя України</title>
    <language>uk</language>
    <publication_time>2025-03-25T12:46+02:00</publication_time>
    <reference>https://suspilne.media/vinnytsia/977987-poleglomu-andrievi-slipunovu-z-vinniccini-prosat-nadati-zvanna-geroa-ukraini/</reference>
  </metadata>
  <document>
    <h>Полеглому оборонцеві Андрієві Шліпунову на псевдо "Вуйко" з Вінниччини просять надати звання Героя України. Петицію з таким проханням на сайті президента зареєструвала сестра загиблого воїна Марина Соколовська.</h>
    <p>Андрій Шліпунов народився 8 грудня 1983 року в селі Лядовій нині Жмеринського району. Після школи навчався у профтехучилищі, здобув середню освіту, а далі проходив військову службу. У 2004 році Андрій одружився. У нього народилося двоє синів.</p>
    <p>У 2014 році чоловік пішов захищати країну. У 2015 році вдруге одружився вдруге. Згодом отримав посвідчення УБД, мав чимало інших нагороди, написала авторка петиції. За її словами, оборонець неодноразово мав численні контузії, травми та поранення, але попри це завжди прагнув повернутися в стрій якнайшвидше.</p>
    <p>Під час повномасштабного вторгнення Андрій Шліпунов був старшим оператором ПТРК "КОРСАР" протитанкового відділення протитанкового взводу роти вогневої підтримки військової частини А4395, проходив службу у 57 бригаді, 34 батальйон. Він виконував бойові завдання, зокрема, в населених пунктах Нижнє, Боброве, Золоте, Гірське, Новоіванівка, Борівське, Троїцьке, Тошківка, Новотошківка Луганської області.</p>
    <p>За відданість військовій присязі та обов’язку мав відзнаки та нагороди: нагрудний знак "Учасник АТО", нагрудний знак "Учасника бойових дій", відзнаку військ оперативного командування "Південь", нагрудний знак "За військову службу в АТО "Піски", відзнаку "За службу державі".</p>
    <p>З 30 травня 2022 року чоловік перестав виходити на зв’язок. 3 червня 2022 року солдат загинув в районі населеного пункту Тошківка Луганської області.</p>
    <p>Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
</root>
