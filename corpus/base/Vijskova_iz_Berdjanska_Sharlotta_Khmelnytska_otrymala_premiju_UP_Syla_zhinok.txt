<root>
  <metadata>
    <source>Суспільне Новини | Suspilne Novyny</source>
    <author>Дмитро Нагорний</author>
    <title>Військова із Бердянська Шарлотта Хмельницька отримала премію "УП100: Сила жінок"</title>
    <language>uk</language>
    <publication_time>2025-03-26T18:29+02:00</publication_time>
    <reference>https://suspilne.media/zaporizhzhia/980113-vijskova-iz-berdanska-sarlotta-hmelnicka-otrimala-premiu-up100-sila-zinok/</reference>
  </metadata>
  <document>
    <h>Уродженка Бердянська Запорізької області, майорка Збройних сил України та заступниця командира Центру інформаційних ресурсів Міноборони Шарлотта Хмельницька відзначена премією "Української правди 100: Сила жінок" в категорії "Захисниці".</h>
    <p>Про це йдеться на сайті премії.</p>
    <q>"Я відчуваю гордість, тому що більшість тих жінок, з якими я потрапила в сотню, вони мене навчали, були десь поруч, підтримували, надихали. Жінки роблять свою справу і при цьому вони навіть не усвідомлюють свій вплив, а він величезний. Вони можуть звернути гори, можуть змінити світ", — розповіла Шарлотта під час вручення премії.</q>
    <p>Нагадаємо, виконувачка обов'язків міського голови Запоріжжя Регіна Харченко одна зі ста українських лідерок отримала премію "Української правди 100: Сила жінок". Її відзначили в категорії "Політика та державне управління".</p>
    <h>Що відомо про премію "УП100: Сила жінок"</h>
    <p>Премія "УП100.Сила жінок" існує з 2024 року. Її мета – подякувати українкам, які своєю щоденною працею та своїм прикладом об'єднують людей, надихають, створюють нові можливості та рухають Україну вперед.</p>
    <p>Цьогоріч сотню жінок відзначили у категоріях: "Політика та державне управління", "Суспільство", "Культура", "Захисниці", "Освіта та наука", "Креативні індустрії", "Спорт" та "Бізнес".</p>
    <p>Журі оцінювало учасниць рейтингу за такими критеріями: внесок у перемогу та розбудову української державності, вплив на суспільно-політичні процеси, лідерство, доброчесність та відстоювання прав жінок та гендерної рівності.</p>
    <p>Цьогорічна премія була присвячена парамедикині "Госпітальєрів" Ірині Цибух, з позивним "Чека", котра загинула 29 травня 2024 року на Харківщині.</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
</root>
