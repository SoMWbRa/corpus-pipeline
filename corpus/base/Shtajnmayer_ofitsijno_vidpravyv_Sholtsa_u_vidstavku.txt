<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title>Штайнмаєр офіційно відправив Шольца у відставку</title>
    <language>uk</language>
    <publication_time>2025-03-26T11:00+02:00</publication_time>
    <reference>https://suspilne.media/979643-stajnmaer-oficijno-vidpraviv-solca-u-vidstavku/</reference>
  </metadata>
  <document>
    <h>Президент Німеччини Франк-Вальтер Штайнмаєр 25 березня офіційно відправив у відставку канцлера Олафа Шольца і 14 міністрів його кабінету. Водночас уряд Шольца залишається при владі до формування нового кабінету міністрів.</h>
    <p>Про це повідомляє Die Zeit.</p>
    <p>Після інавгураційної сесії нового Бундестагу він похвалив їх за роботу та вручив їм посвідчення про звільнення у палаці Бельвю.</p>
    <p>"Вам як Федеральному уряду дуже часто доводилося діяти дуже швидко і рішуче", – сказав Штайнмаєр, нагадавши про пандемію коронавірусу, загарбницьку війну Росії проти України, атаку ХАМАС на Ізраїль і подальшу війну в Газі.</p>
    <p>Штайнмаєр подякував канцлеру насамперед за його реакцію на російське вторгнення в Україну.</p>
    <p>За Конституцією Німеччини повноваження федерального канцлера "закінчуються в будь-якому випадку зі скликанням нового Бундестагу".</p>
    <p>Видання зазначає, що теоретично Шольц і його уряд червоно-зеленої меншості більше не працюють, але коаліційні переговори щодо нового уряду ще не завершилися. Тому, як повідомили в Офісі федерального президента, Штайнмаєр уже попросив Шольца продовжувати керувати офіційними справами його кабінету як виконувача обов’язків до призначення нового федерального уряду. Це також регламентовано в Основному законі.</p>
    <h>Що відомо про дострокові вибори у Німеччині 2025 року</h>
    <p>23 лютого у Німеччині відбулися вибори до Бундестагу, які визначили нового канцлера та склад нового парламенту. Блок ХДС/ХСС офіційно переміг на дострокових виборах німецького парламенту, набравши 28,5% голосів, повідомила Федеральна виборча комісія.</p>
    <p>Друге місце вперше у своїй історії посіла "Альтернатива для Німеччини" (AfD), яка подвоїла кількість голосів у порівнянні з виборами 2021 року і отримала 20,8%.</p>
    <p>На третій позиції розташувалася Соціал-демократична партія Німеччини канцлера Олафа Шольца. Її підтримали 16,4% виборців — на третину менше, ніж у 2021 році. Це найгірший результат в історії партії для соціал-демократів.</p>
    <p>8 березня Блок ХДС/ХСС на чолі з Фрідріхом Мерцом попередньо погодив формування коаліційного уряду із Соціал-демократичною партією (СДПН) Німеччини.</p>
  </document>
</root>
