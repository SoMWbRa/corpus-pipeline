<root>
  <metadata>
    <source>Суспільне Новини | Suspilne Novyny</source>
    <author>Аліна Мокляк, Таміла Іванова</author>
    <title>Херсон — найнебезпечніше місто України. І поки тривають переговори, йому потрібен перепочинок від дронів РФ — Reuters</title>
    <language>uk</language>
    <publication_time>2025-03-25T17:11+02:00</publication_time>
    <reference>https://suspilne.media/kherson/979161-herson-najnebezpecnise-misto-ukraini-i-poki-trivaut-peregovori-jomu-potriben-perepocinok-vid-droniv-rf-reuters/</reference>
  </metadata>
  <document>
    <h>До перемовин, які відбулися у Саудівській Аравії, жителі прифронтового Херсона ставляться з пересторогою. Вони, як ніхто чекають завершення війни з Росією. Зараз Херсон — найнебезпечніше місто України, яке смертоносні дрони атакують щодня.</h>
    <p>Про це пише Reuters.</p>
    <p>Журналісти агентства поспілкувались з місцевими жителями, які потрапили під атаки російських безпілотників. Один з них — Сергій. Він йшов на роботу, коли росіяни скинули на нього вибухівку з дрона. Чоловік переконаний, що поки окупанти залишатимуться на лівому березі, миру не буде, йдеться в статті.</p>
    <p>“Буде постійний терор, безперервні обстріли. Нам потрібно вигнати їх звідти, іншого шляху немає", — розповів він Reuters.</p>
    <p>Ще один поранений житель Херсона Ігор говорить, що було добре, аби припинення вогню, яке обговорюють на перемовинах, спрацювало. Він не хоче, щоб інші люди отримували травми такі як у нього. У Ігоря зламані всі кістки на нозі й  тримаються за допомогою металевих прутів, пише агентство.</p>
    <p>“Ми віримо, що Трамп завершить війну цього року, як обіцяв, і ми будемо жити у мирі”, — сказав Ігор журналістам.</p>
    <p>Керівник ОВА Олександр Прокудін, пише Reuters, назвав цифри. За його словами, щотижня місто зазнає від 600 до 700 атак російських безпілотників, російські військові "полюють" на людей, а Росія заперечує звинувачення в навмисних атаках на цивільних.</p>
    <p>Також журналісти видання поспілкувались з водієм маршрутного автобуса у Херсоні Максимом Дяком. Чоловік за кермом завжди у бронежилеті та шоломі. Його маршрутку дрони РФ атакували 10 разів, але він продовжує працювати й далі, йдеться в статті.</p>
    <p>Росіяни атакують й медичні заклади у Херсоні. Одну з лікарень у середмісті — 21 раз, розповів Reuters головний лікар Віктор Короленко. За його словами, багато співробітників змушені були переїхати сюди, бо їхні будинки зруйновані.</p>
    <p>"Знаєте, я справді хочу, щоб усе це закінчилося... наші лікарі психологічно виснажуються під час бомбардувань", — сказав Короленко журналістам.</p>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
