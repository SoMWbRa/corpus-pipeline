<root>
  <metadata>
    <source>Суспільне Новини | Suspilne Novyny</source>
    <author>Юлія Бараболя</author>
    <title>Перепелиний бізнес на Вінниччині: як грант допоміг здійснити мрію</title>
    <language>uk</language>
    <publication_time>2025-03-25T19:29+02:00</publication_time>
    <reference>https://suspilne.media/vinnytsia/978971-perepelinij-biznes-na-vinniccini-ak-grant-dopomig-zdijsniti-mriu/</reference>
  </metadata>
  <document>
    <h>У селі Гопчиця Погребищенської громади Світлана Безносюк заснувала мініферму з вирощування перепілок. Завдяки гранту від французької гуманітарної організації ACTED вона придбала 400 птахів, клітки та корми.</h>
    <q>"Я давно хотіла займатися перепілками, і коли почула про грантову програму, вирішила спробувати. Заповнила заявку і виграла 60 тисяч гривень", — розповіла Світлана.</q>
    <p>На фермі утримують кілька порід перепелів: техаських білих, фараонів, феніксів золотистих та альпійських чорних. Світлана доглядає за ними сама, іноді допомагає чоловік.</p>
    <q>"Ці птахи люблять чистоту і тепло. Вони несуть яйця щодня — у середньому отримуємо 150–200 яєць на день", — сказала власниця ферми.</q>
    <p>Продукцію продають як гуртом, так і місцевим жителям.</p>
    <q>"Яйця в нас забирають оптом з Одеси, м’ясо купують місцеві. Один лоток із 20 яєць коштує 50 гривень, кілограм м’яса — 280 гривень", —  розповіла Світлана.</q>
    <p>Крім того, вона безкоштовно відправляє перепелині яйця військовим.</p>
    <p>У 2024 році грантовою програмою ACTED у Погребищенській громаді скористалася 61 людина. Загальна сума допомоги склала 3,5 мільйона гривень.</p>
    <p>Світлана планує розширювати бізнес: подвоїти кількість птахів і побудувати додаткове приміщення.</p>
    <q>"Ми вже закупили інкубатор і хочемо ще один, але для цього потрібні ресурси", — сказала жінка.</q>
    <p>Розведення перепелів стало не лише прибутковою справою, а й можливістю для розвитку місцевого підприємництва завдяки підтримці міжнародних партнерів.</p>
    <p>Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
</root>
