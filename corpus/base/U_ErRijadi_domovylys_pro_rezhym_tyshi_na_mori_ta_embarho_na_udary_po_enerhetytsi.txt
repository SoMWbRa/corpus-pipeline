<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>У Ер-Ріяді домовились про режим тиші на морі та ембарго на удари по енергетиці</title>
    <language>uk</language>
    <publication_time>2025-03-25T20:00+02:00</publication_time>
    <reference>https://suspilne.media/979271-ukraina-i-ssa-domovilis-zabezpeciti-bezpecne-sudnoplavstvo-u-cornomu-mori/</reference>
  </metadata>
  <document>
    <h>Під час переговорів у Саудівській Аравії делегація США окремо домовилась з українською та російською сторонами виключити "застосування сили" проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</h>
    <p>Про це йдеться у заявах, які опубліковані на сайті Білого дому (з Україною, з Росією).</p>
    <p>Там розповіли, що делегації домовились:</p>
    <ul>
      <li>розробити заходи щодо реалізації угоди про заборону ударів по енергетичних об’єктах;</li>
      <li>забезпечити безпечне судноплавство, виключити застосування сили та не допустити використання комерційних суден у військових цілях у Чорному морі;</li>
      <li>сторони вітають пропозиції третіх країн щодо підтримки виконання енергетичних і морських угод;</li>
      <li>сторони продовжуватимуть працювати над досягненням міцного та тривалого миру.</li>
    </ul>
    <p>Також заява Білого дому щодо переговорів з Україною містить пункт про сприяння обмінам військовополоненими, звільненню цивільних ув’язнених та поверненню примусово переміщених українських дітей.</p>
    <p>Водночас замість цього у заяві США про переговори з Росією йдеться, що Вашингтон допоможе Москві відновити доступ до світового ринку експорту сільськогосподарської продукції та добрив, знизити витрати на морське страхування та розширити доступ до портів і платіжних систем для таких операцій.</p>
    <p>Також у Білому домі заявили, що "повторили обом сторонам наказ президента Трампа" про те, що "вбивства з обох сторін російсько-українського конфлікту повинні припинитися".</p>
    <h>Що кажуть Зеленський і Умєров</h>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися "порушенням духу" цієї домовленості, порушенням зобов’язань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <h>Що кажуть у Кремлі</h>
    <p>Кремль опублікував власну заяву за результатами перемовин зі США. У ній йдеться, що пункти про безпеку у Чорному морі та відновлення російського експорту сільгосппродукції почне діяти після зняття санкцій з російських виробників та експортерів продовольства.</p>
    <p>Водночас згідно з нею, ембарго на удари по енергетиці начебто діє з 18 березня і має тривати 30 днів з можливістю продовження.</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що "дискусія була продуктивною та цілеспрямованою".</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова представники США та РФ обговорювали питання "зернової ініціативи" для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США. 25 березня ці перемовини відбулись.</p>
  </document>
</root>
