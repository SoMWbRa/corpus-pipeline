<root>
  <metadata>
    <source>Суспільне Новини | Suspilne Novyny</source>
    <author>Ольга Шукова</author>
    <title>Знайшли автомат, боєприпаси та вибухівку: на Одещині чоловіку повідомили про підозру</title>
    <language>uk</language>
    <publication_time>2025-03-26T09:49+02:00</publication_time>
    <reference>https://suspilne.media/odesa/979533-znajsli-avtomat-boepripasi-ta-vibuhivku-na-odesini-coloviku-povidomili-pro-pidozru/</reference>
  </metadata>
  <document>
    <h>На Одещині правоохоронці виявили у 36-річного місцевого жителя зброю, боєприпаси та вибухівку. Йому повідомили про підозру у їх незаконному зберіганні.</h>
    <p>Про це повідомили у поліції Одещини.</p>
    <p>Там зазначили, що кілька днів тому надійшло звернення від 54-річного жителя Балтської територіальної громади про те, що його побили прикладом автомата. Правоохоронці встановили, що цьому передував конфлікт між чоловіками під час святкування дня народження одного з них:</p>
    <p>"Старший за віком чоловік почав зневажливо висловлюватись на адресу колишньої співмешканки, в результаті чого її ображений син кілька разів вдарив гостя автоматом".</p>
    <p>Слідчі провели обшук за місцем проживання фігуранта та виявили у нього автомат, гранату з запалом, майже півтори сотні набоїв та пластичну вибухову речовину. Чоловік пояснив, що це все трофеї, які він привіз із зони бойових дій. Вилучене направили на експертизу. За попередніми висновками, знайдені предмети є вогнепальною зброєю, бойовими припасами та вибуховою речовиною.</p>
    <p>Чоловіка затримали, йому повідомили про підозру за ч. 1 ст. 263 Кримінального кодексу України, за що загрожує до семи років позбавлення волі.</p>
    <p>Відомості щодо отриманих заявником тілесних ушкоджень внесли до Єдиного реєстру досудових розслідувань за ч.1 ст. 125 Кримінального кодексу України.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
</root>
