<root>
  <metadata>
    <source>Суспільне Новини | Suspilne Novyny</source>
    <author>Нікіта Хаіндрава</author>
    <title>"Фортеця півдня": у Південноукраїнську на Миколаївщині відкрили фотовиставку, присвячену російсько-українській війні</title>
    <language>uk</language>
    <publication_time>2025-03-26T21:34+02:00</publication_time>
    <reference>https://suspilne.media/mykolaiv/980231-forteca-pivdna-u-pivdennoukrainsku-na-mikolaivsini-vidkrili-fotovistavku-prisvacenu-rosijsko-ukrainskij-vijni/</reference>
  </metadata>
  <document>
    <h>У Південноукраїнському міському історичному музеї організували фотовиставку-інсталяцію "Фортеця півдня". Мета заходу — висвітлення подій повномасштабної війни на Миколаївщині.</h>
    <p>Про це 26 березня повідомили в Управлінні молоді, спорту та культури Південноукраїнської міської ради.</p>
    <p>Представлені фотографії — показ реалій великої війни для майбутніх поколінь, а також подвигів українських воїнів, сповістили в управлінні.</p>
    <p>"Це історія цього незламного міста у світлинах та артефактах. Понад сто фотографій, що були зроблені Дмитром Скороходовим і Сергієм Кононенком, переносять нас у дні, коли страх і надія йшли поряд. Це кадри, що пахнуть димом, гримлять вибухами й дзвенять у тиші порожніх вулиць", — розповіли Суспільному в Миколаївському обласному краєзнавчому музеї.</p>
    <p>Світлини зроблені під час волонтерських місій, концертів у Миколаєві, на прифронтових позиціях та під час прогулянок містом.</p>
    <p>Відкриття виставки відбулося у рамках проєкту "Війна, що триває…".  У співпраці його реалізують миколаївські фотографи Дмитро Скороходов і Сергій Кононенко разом з Управлінням культури, національностей та релігій Миколаївської ОВА, а також з Миколаївським обласним краєзнавчим музеєм.</p>
    <q>"Усі фото у виставці — не постановочні, не заплановані. Це миті, які неможливо перезняти чи відтворити!".</q>
    <p>Фотовиставка у Південноукраїнську триватиме до першого квітня 2025 року. Другого квітня її представлять у Снігурівці.</p>
    <p>Слідкуйте за головними новинами Миколаєва та області у WhatsApp, Telegram, Viber, YouTube, TikTok, Facebook та Instagram.</p>
  </document>
</root>
