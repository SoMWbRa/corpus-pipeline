<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк</author>
    <title>Вивозив деревину за підробленими документами: на Львівщині викрили жителя Прикарпаття</title>
    <language>uk</language>
    <publication_time>2025-03-26T10:55+02:00</publication_time>
    <reference>https://suspilne.media/lviv/979601-vivoziv-derevinu-za-pidroblenimi-dokumentami-na-lvivsini-vikrili-zitela-prikarpatta/</reference>
  </metadata>
  <document>
    <h>На митному пості "Рава-Руська — Гребенне" затримали вантажівку з пиломатеріалами. За даними слідства, приватний підприємець з Івано-Франківщини, який перевозив їх, використовував для цього підроблені документи.</h>
    <p>Про це повідомили у пресслужбі Територіального управління Бюро економічної безпеки у Львівській області.</p>
    <p>Слідчі з'ясували, що підприємець із Прикарпаття використовував для перевезення деревини через кордон підроблені документи про законність її походження. На підставі таких документів він отримував сертифікат про походження лісоматеріалів та пиломатеріалів, виготовлених із них.</p>
    <p>"Надалі під виглядом пиломатеріалів виготовлених нібито з деревини придбаної у 2024 році, продукція зі свіжозрубаної деревини переміщувалась через кордон до країн ЄС", — йдеться у повідомленні.</p>
    <p>Під час обшуків на митному пості "Рава-Руська — Гребенне" затримали вантажівку з пиломатеріалами хвойних порід об'ємом 41 м³. Приблизна вартість деревини — майже 500 000 гривень.</p>
    <p>Факт незаконного перевезення деревини зафіксували детективи БЕБ. Вантажівку, пиломатеріали та документи вилучили.</p>
    <p>Наразі триває досудове розслідування у кримінальному провадженні за ознаками правопорушення, передбаченого ч. 1 ст. 201-1 Кримінального кодексу України (Переміщення через митний кордон України поза митним контролем або з приховуванням від митного контролю лісоматеріалів або пиломатеріалів цінних та рідкісних порід дерев, лісоматеріалів необроблених, а також інших лісоматеріалів, заборонених до вивозу за межі митної території України). Санкція статті — позбавлення волі на строк від трьох до п’яти років.</p>
  </document>
</root>
