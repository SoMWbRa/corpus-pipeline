<root>
  <metadata>
    <source>Суспільне Новини | Suspilne Novyny</source>
    <author>Юлія Бараболя</author>
    <title>У Вінниці попрощалися з ветеранкою, розвідницею та полковницею Ольгою Твердохлєбовою</title>
    <language>uk</language>
    <publication_time>2025-03-26T13:04+02:00</publication_time>
    <reference>https://suspilne.media/vinnytsia/979611-u-vinnici-prosautsa-z-veterankou-rozvidniceu-ta-polkovniceu-olgou-tverdohlebovou/</reference>
  </metadata>
  <document>
    <h>26 березня у Вінниці попрощалися з ветеранкою, розвідницею та полковницею Ольгою Твердохлєбовою.</h>
    <p>Про це повідомляє кореспондентка Суспільного.</p>
    <p>Померла Ольга Іванівна у неділю, 23 березня, о 23 годині. Останніх два місяці її підкосила хвороба,  розповіла онука Тетяна Дика.</p>
    <q>"Останні 2 місяці була я біля неї. Вона до останнього думала, що вона одужає. В січні в неї трапилась ішемічна атака, вона погано розмовляти стала. Вона була до останнього впевнена, що ми все подолаємо. Ні про смерть, ні про поховання не говорила", — розповіла Тетяна Дика.</q>
    <p>Військові сьогодні теж прийшли попрощатися з Ольгою Іванівною. За словами Ольги Зель, відійшла у вічність  легенда, тепла і світла якої вистачало на всіх.</p>
    <q>"Декілька останніх років ми були знайомі з Ольгою Іванівною. Прекрасна, щира жінка. Можна навіть сказати подругою стала. Це важка втрата для нас, для України, для нашого суспільства", — сказала Ольга.</q>
    <p>Поховали Ольгу Іванівну на П’ятничанському цвинтарі. За словами онуки Тетяни, як вона і хотіла — разом із чоловіком. Так співпало, що саме цього дня він помер 1988 року.  Труну до могили опустили з військовими почестями під гімн України.</p>
    <h>Ольга Твердохлєбова</h>
    <p>Ольга Твердохлєбова Другу світову війну пройшла до Берліна, виконувала завдання на території Польщі та Німеччини. Жартувала, що за всі подвиги, мала стільки нагород, орденів та медалей, що і чіпляти на кітелі ніде: від радянської влади, польської та від української.</p>
    <p>8 травня 1945-го зустрічала у Берліні. Раніше, в інтерв'ю Суспільному вона розповідала, що там її контузило, тож заховалася у вирві від снаряда. Але, оскільки через три дні не повернулася у частину, там вирішили, що жінка загинула і надіслали матері похоронку.</p>
    <q>"Її життєвий досвід під час Другої світової війни надихав і буде надихати наших захисників, коли вона розповідала, яке пекло пройшла і залишилися живою, в той час як родина отримала похоронку про її загибель. Вона завжди на зустрічах з посмішкою розповідала, що має могилу в Польщі, куди їздила покладати квіти. Вона була чудовою подругою, яка не лише підбадьорювала, а закликала доганяти її та переганяти", — написала Світлана Дмитренко.</q>
    <p>10 грудня 2024 року ветеранка святкувала 101 рік. У свій останній день народження вона провідала поранених бійців у вінницькому шпиталі.</p>
    <p>Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
</root>
