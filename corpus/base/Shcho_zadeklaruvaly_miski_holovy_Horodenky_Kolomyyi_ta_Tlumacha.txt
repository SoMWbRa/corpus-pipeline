<root>
  <metadata>
    <source>Суспільне Новини | Suspilne Novyny</source>
    <author>Ганна Водницька, Степан Пенкалюк</author>
    <title>Що задекларували міські голови Городенки, Коломиї та Тлумача</title>
    <language>uk</language>
    <publication_time>2025-03-25T07:58+02:00</publication_time>
    <reference>https://suspilne.media/ivano-frankivsk/978401-so-zadeklaruvali-miski-golovi-gorodenki-kolomii-ta-tlumaca/</reference>
  </metadata>
  <document>
    <h>Голови Городенківської, Коломийської та Тлумацької громад, що на Івано-Франківщині, опублікували на сайті НАЗК свої декларації за 2024 рік. Це — Богдан Кобилянський, Богдан Станіславський та Ігор Петрук.</h>
    <p>Скільки вони заробили торік та які заощадження мали, читайте в матеріалі Суспільного.</p>
    <h>Що задекларував голова Городенківської громади Богдан Кобилянський у 2024</h>
    <p>Декларацію за 2024 рік Богдан Кобилянський подав 11 березня 2025 року.</p>
    <p>Як йдеться у документі, упродовж 2024 Богдан Кобилянський отримав 631 тисячу 222 гривні зарплати у Городенківській міській раді та 5 тисяч 593 гривні доходу від надання майна в оренду фермерському господарству "ЕКОАГРО-СЛК".</p>
    <p>Його дружина Світлана Кобилянська заробила у відділі освіти Городенківської міської ради 450 тисяч 593 гривні, а також отримала 2 тисячі 753 гривні доходу від надання майна в оренду тому ж фермерському господарству.</p>
    <p>Грошові активи Богдан Кобилянський не задекларував.</p>
    <p>У декларації вказано, що він з дружиною мають по одному рахунку у "ПриватБанку". Інформація про них відсутня.</p>
    <h>Що задекларував голова Коломийської громади Богдан Станіславський у 2024</h>
    <p>Декларацію за 2024 рік Богдан Станіславський оприлюднив 22 березня 2025 року.</p>
    <p>Відповідно до документа упродовж 2024 голова Коломийської громади заробив 669 тисяч 867 гривень за основним місцем роботи. Окрім того, 3 тисячі гривень — від первинної профспілкової організації працівників Коломийського міськвиконкому.</p>
    <p>Його дружина Любов Станіславська за 2024 рік отримала 1 мільйон 626 тисяч 808 гривень доходу від заняття підприємницькою діяльністю.</p>
    <p>Торік Богдан Станіславський зберігав готівкою 160 тисяч гривень та 25 тисяч доларів. Також 20 тисяч доларів він тримав у JPMorgan Chase Bank та 5 тисяч доларів — в Ukrainian National Federal Credit Union. Обидва банки розташовані у Нью-Йорку (США).</p>
    <p>Дочка голови Коломийської громади Злата Станіславська зберігала 5 тисяч доларів у JPMorgan Chase Bank. Дружина Богдана Станіславського тримала готівкою 97 тисяч доларів.</p>
    <p>Голова Коломийської громади вказав у декларації чотири власні рахунки в банках, два — дружини та один — дочки.</p>
    <p>Також під кінець 2024 року Любов Станіславська мала 105 тисяч 555 гривень кредиту.</p>
    <h>Що задекларував голова Тлумацької громади Ігор Петрук у 2024</h>
    <p>Ігор Петрук опублікував свою декларацію за 2024 рік 11 березня 2025 року.</p>
    <p>Згідно з декларацією торік Ігор Петрук отримав 537 тисяч 313 гривень зарплати, 207 тисяч 924 гривні пенсії, а також 5 тисяч 935 гривень — від громадської організації "Український кризовий медіа-центр" і 3 тисячі 25 гривень від фермерського господарства "Кут хлібороба".</p>
    <p>Його дружина Галина Петрук заробила 206 тисяч 429 гривень, працюючи у Тлумацькому ліцеї № 1.</p>
    <p>Заощадження Ігор Петрук не задекларував.</p>
    <p>У декларації вказані два рахунки в банках Ігоря Петрука та один — його дружини.</p>
    <p>Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
</root>
