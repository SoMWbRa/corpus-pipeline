<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title>Уряд США обговорює пропозицію компенсацій учасникам штурму Капітолія — Трамп</title>
    <language>uk</language>
    <publication_time>2025-03-26T13:02+02:00</publication_time>
    <reference>https://suspilne.media/979515-urad-ssa-obgovorue-propoziciu-kompensacij-ucasnikam-sturmu-kapitolia-tramp/</reference>
  </metadata>
  <document>
    <h>Президент США Дональд Трамп заявив, що в уряді обговорюють питання про можливу компенсацію помилуваним учасникам заворушень 6 січня 2021 року, коли прихильники Трампа штурмували Капітолій.</h>
    <p>Про це він сказав в інтерв'ю Newsmax.</p>
    <p>"Що ж, є про це розмови. Багато людей про це говорять, зокрема в уряді. Багатьом людям в уряді подобається ця група. Вони були патріотами, наскільки мені відомо. Я говорю про них багато — до них дуже несправедливо ставилися", — сказав Трамп.</p>
    <p>Він також згадав про Ешлі Беббіт, яку застрелив поліцейський, коли вона намагалася пролізти крізь розбите вікно в будівлю. Трамп назвав її «великою прихильницею MAGA». Він пообіцяв розібратися в тому, що з поліцейського, який відкрив вогонь, зняли звинувачення.</p>
    <p>Трамп додав, що "не було іншої такої групи, з винятками, до якої ставилися так погано".</p>
    <p>Рішення про помилування приблизно 1600 учасників штурму Капітолія було одним із перших, які Трамп ухвалив після інавгурації 20 січня.</p>
    <h>Що відомо про штурм будівлі Капітолія у США</h>
    <p>Увечері 6 січня 2021 року розпочався штурм будівлі Конгресу США під час засідання Сенату. На засіданні мали затвердити результати виборів президента США, на яких переміг Джозеф Байден. Під час штурму у приміщенні сталися сутички протестувальників з поліцією.</p>
    <p>Тодішній президент США Дональд Трамп відправив до Конгресу Нацгвардію. Правоохоронці витіснили демонстрантів з будівлі Капітолію.</p>
    <p>Під час сутичок під Капітолієм загинули п'ятеро людей, серед яких офіцер поліції.</p>
    <p>19 липня один з учасників штурму будівлі Конгресу США в січні 2021 року Пол Ходжкінс був засуджений до 8 місяців ув'язнення. Він став першим учасником інциденту, хто отримав реальний вирок.</p>
    <p>27 липня спеціальний комітет Палати представників Конгресу США провів перше засідання у справі розслідування атаки на Капітолій.</p>
    <p>18 вересня у Вашингтоні влаштували мітинг на підтримку заарештованих 6 січня під час штурму Капітолію прихильників експрезидента країни Дональда Трампа.</p>
    <p>За даними The New York Times, серед членів ультраправого руху Proud Boys, які штурмували будівлю Капітолію, був інформатор ФБР.</p>
    <p>9 жовтня Білий дім офіційно відхилив ініційовану Дональдом Трампом спробу заблокувати передачу Конгресу документів щодо штурму будівлі Капітолія у січні 2021 року.</p>
    <p>Чинний президент США Джо Байден, виступаючи 6 січня 2022 року з нагоди річниці заворушень, звинуватив Дональда Трампа у поширенні брехні про події минулого року та нападі на демократичні інститути.</p>
  </document>
</root>
