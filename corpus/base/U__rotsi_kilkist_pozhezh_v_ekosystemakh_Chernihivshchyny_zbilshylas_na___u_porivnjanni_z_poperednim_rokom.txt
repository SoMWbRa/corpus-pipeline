<root>
  <metadata>
    <source>Суспільне Новини | Suspilne Novyny</source>
    <author>Аліна Коржинська, Денис Шапошніков</author>
    <title>У 2025 році кількість пожеж в екосистемах Чернігівщини збільшилась на 213 % у порівнянні з попереднім роком</title>
    <language>uk</language>
    <publication_time>2025-03-26T16:29+02:00</publication_time>
    <reference>https://suspilne.media/chernihiv/980005-u-2025-roci-kilkist-pozez-v-ekosistemah-cernigivsini-zbilsilas-u-213-raziv-u-porivnanni-z-poperednim-rokom/</reference>
  </metadata>
  <document>
    <h>У лютому 2025 року працівники ДСНС зафіксували 579 пожеж в екосистемах Чернігівської області. Торік в тому ж місяці їх було 185.</h>
    <p>Про це повідомив начальник відділу запобігання надзвичайним ситуаціям ГУ ДСНС у Чернігівській області Дмитро Бєломитцев під час брифінгу.</p>
    <p>Станом на 26 березня через пожежі знищені 25 будинків, повідомив Бєломитцев.</p>
    <p>Головна причина — неконтрольоване спалювання залишків сміття чи трави. З початку 2025 року склали 279 протоколів за випалювання сухої рослинності. Найбільша кількість адмінпротоколів складена за статтею 77-1 КУпАП, говорить Дмитро Бєломитцев.</p>
    <q>"За випалювання сухої рослинності сума штрафу складає від 3 060 до 6 120 гривень. Для посадових осіб сума штрафу від 15 300 до 21 420 гривень".</q>
    <p>За словами заступника директора департаменту з питань цивільного захисту та оборонної роботи Чернігівської ОВА Володимира Селюченка, для боротьби із пожежами в екосистемах необхідно створювати ще більше місцевих пожежних команд у громадах.</p>
    <p>Кількість пожеж збільшується також через засуху. Так у порівнянні із 2023 і 2024 роками кількість загорянь більша у 2,5 раза.</p>
    <q>"У 2024 році було 1 417 випадків загоряння сухої трави й сміття на відкритій місцевості, 160 пожеж у лісових масивах, 14 пожеж на торф'яниках на загальній площі 235 гектарів. Загинуло три людини", — сказав  Володимир Селюченко.</q>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
