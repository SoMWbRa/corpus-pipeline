<root>
  <metadata>
    <source>Суспільне Новини | Suspilne Novyny</source>
    <author>Анна Рибальська</author>
    <title>Садибу Зеленських внесли до Державного реєстру нерухомих пам'яток</title>
    <language>uk</language>
    <publication_time>2025-03-25T11:15+02:00</publication_time>
    <reference>https://suspilne.media/kyiv/978597-sadibu-zelenskih-vnesli-do-reestru-derzavnih-pamatok/</reference>
  </metadata>
  <document>
    <h>Міністерство культури та стратегічних комунікацій внесло садибу Зеленських до Державного реєстру нерухомих пам'яток.</h>
    <p>Про це 24 березня повідомляє Мінкультури.</p>
    <p>Садибу Зеленських внесли до реєстру Державних пам'яток, як пам'ятку архітектури, історії за категорією об'єкт культурної спадщини місцевого значення, аби захистити та зберегти будівлю.</p>
    <p>"Руйнування історичного будинку "садиби Зеленських" — це цинічне порушення пам'яткоохоронного і містобудівного законодавства та Державних будівельних норм", — йдеться в повідомленні.</p>
    <p>Минулого тижня пам'яткоохоронець Дмитро Перов заявив, що у Києві знову розбирають старовинну садибу Зеленських.</p>
    <p>Проте в КМДА запевнили, що власник розпочав консервацію залишків будівлі, щоб захистити її від зовнішнього впливу та руйнувань. Поліція перевірила законність робіт.</p>
    <h>Що відомо про знесення садиби Зеленських у Києві</h>
    <p>Увечері 19 липня 2024 року поліція отримала повідомлення, що на вулиці Олександра Кониського невідомі за допомогою важкої будівельної техніки знесли будинок, побудований наприкінці XIX століття. На місце події прибула слідчо-оперативна група. Будівельну техніку вилучили.</p>
    <p>Активісти стверджують, що на місці будівлі забудовники хочуть звести житловий комплекс "Тургеневъ". 20 липня близько тисячі людей зібралися на акцію протесту під міською радою.</p>
    <p>У КМДА заявили, що садибу Зеленських на вулиці Кониського, 22 знесли несанкціоновано. У Департаменті охорони культурної спадщини вимагають, аби правоохоронці притягнули забудовника до відповідальності. Правоохоронці відкрили кримінальне провадження за фактом знесення садиби Зеленських.</p>
    <p>Столичний голова Віталій Кличко назвав "цинічною провокацією" несанкціоноване знесення садиби Зеленських.</p>
    <p>Мінкульт увечері 20 липня написав, що садибу Зеленських почали зносити незаконно. У міністерстві уточнили, що будівля не має юридичного статусу пам'ятки чи щойно виявленого об'єкта культурної спадщини. Водночас за даними Історико-архітектурного опорного плану міста Києва цей будинок розташований в історичному ареалі міста і визнаний значною історичною будівлею під назвою "Садибний житловий будинок" другої половини ХІХ ст. Це мало б зберегти її від знесення.</p>
    <p>23 липня правоохоронці оголосили підозру 32-річному співвласнику садиби Зеленських Михайлу Гречку. У прокуратурі зазначили, що попри арешт історичної будівлі, підозрюваний залучив будівельну фірму, якій надав вказівку на демонтаж будівлі. Наступного дня йому обрали запобіжний захід. Михайлу Гречку визначили особисті зобов'язання.</p>
    <p>За кілька днів після знесення будівлі, Мінкульт визнав садибу Зеленських пам'яткою архітектури. Об'єкт має бути занесений до Державного реєстру нерухомих пам'яток України і до Переліку об'єктів культурної спадщини Києва.</p>
    <p>Водночас власник садиби Зеленських заявив про готовність відновити будівлю, яку будівельники почали зносити.</p>
  </document>
</root>
