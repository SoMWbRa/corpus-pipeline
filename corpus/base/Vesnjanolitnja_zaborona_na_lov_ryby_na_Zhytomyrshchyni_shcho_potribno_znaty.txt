<root>
  <metadata>
    <source>Суспільне Новини | Suspilne Novyny</source>
    <author>Надія Олейник</author>
    <title>Весняно-літня заборона на лов риби на Житомирщині: що потрібно знати</title>
    <language>uk</language>
    <publication_time>2025-03-31T16:29+03:00</publication_time>
    <reference>https://suspilne.media/zhytomyr/983711-vesnano-litna-zaborona-na-lov-ribi-na-zitomirsini-so-potribno-znati/</reference>
  </metadata>
  <document>
    <h>З 1 квітня на Житомирщині починає діяти весняно-літня заборона на вилов риби та інших водних біоресурсів. Обмеження триватимуть до кінця червня залежно від типу водойми. Дозволено рибалити лише в межах населених пунктів із берега. Порушникам загрожує адміністративна або кримінальна відповідальність.</h>
    <p>Про це Суспільному розповів начальник відділу охорони водних біоресурсів Житомирського рибоохоронного патруля Іван Бондарчук.</p>
    <p>За його словами, заборона діятиме на всі рибогосподарські водойми Житомирщини до 20 травня на річках, до 10 червня на водосховищах і до кінця червня на придаткових водоймах, заплавах і водоймах, які наповнюються водою під час повені. Обмеження вводяться для захисту риби під час нересту.</p>
    <q>"Більшість видів риб у цей період активно нерестяться, і їхній інстинкт розмноження переважає інстинкт самозбереження. Риба виходить на мілководдя, де стає легкою здобиччю для недобросовісних рибалок. Саме тому запроваджено територіальні обмеження. У Житомирській області буде дозволено рибалити лише з берега в межах населених пунктів, використовуючи донні поплавкові вудки з не більше ніж двома гачками на одного рибалку або спінінг з однією штучною приманкою. За адміністративними межами населених пунктів вилов риби заборонено", — пояснив Іван Бондарчук.</q>
    <p>Начальник відділу охорони водних біоресурсів розповів, що нерест риб триває поступово і залежить від температури води.</p>
    <q>"Спочатку нерестяться хижі риби: щука, окунь, потім судак. Із підвищенням температури води починають нереститися інші види — карась, короп, а найпізніше лин, якому потрібна температура води близько 20 градусів. Тому заборона триває до кінця червня", — зазначив Бондарчук.</q>
    <p>Зі слів Івана Бондарчука, порушення заборони передбачає адміністративну або кримінальну відповідальність.</p>
    <q>"За риболовлю за межами населених пунктів передбачений штраф до 170 гривень. Використання заборонених знарядь лову — це грубе порушення, яке передається до суду. У разі завдання істотної шкоди рибних ресурсам рибалка може бути притягнутий до кримінальної відповідальності", — сказав начальник відділу охорони водних біоресурсів.</q>
    <p>Іван Бондарчук розповів, що контроль за дотриманням правил здійснює Житомирський рибоохоронний патруль спільно з Державною екологічною інспекцією та поліцією.</p>
    <p>"Наше завдання — забезпечувати належний контроль за любительським рибальством. Поліція також проводить операцію "Нерест", тому всі відповідні органи працюватимуть у цьому напрямку", — розказав Бондарчук.</p>
    <p>За інформацією Івана Бондарчука, про випадки порушення правил риболовлі можна повідомити за номером гарячої лінії: 067 414 60 74.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
</root>
