<root>
  <metadata>
    <source>Суспільне Новини | Suspilne Novyny</source>
    <author>Юлія Пашкевич</author>
    <title>Викрадення скриньки з грошима на ЗСУ: суд виніс вирок жителю Рівненщини</title>
    <language>uk</language>
    <publication_time>2025-03-25T14:24+02:00</publication_time>
    <reference>https://suspilne.media/rivne/979017-vikradenna-skrinki-z-grosima-na-zsu-sud-vinis-virok-zitelu-rivnensini/</reference>
  </metadata>
  <document>
    <h>Суд призначив шість років позбавлення волі жителю Рівненщини, який ймовірно викрав з автомобіля скриньку, в якій лежало понад 12 тисяч гривень на потреби Збройних сил України. Також його підозрювали в обкраданні житла.</h>
    <p>Про це 25 березня повідомила речниця поліції в області Марія Юстицька.</p>
    <p>Згідно з її інформацією, інцидент стався у грудні 2024 року:</p>
    <q>"48-річний костопільчанин молотком розбив скло автомобіля NissanX-Trail та викрав із салону скриньку із благодійною допомогою на потреби ЗСУ у сумі понад 12 тисяч гривень. Потому в аналогічний спосіб обікрав обійстя жительки Рівненського району та завдав збитку на майже п’ять тисяч гривень".</q>
    <p>Вона додала, що 48-річному жителю Костополя повідомили про підозру за фактом крадіжок, скоєних в умовах воєнного стану. Суд обрав йому запобіжний захід у вигляді тримання під вартою, де він перебуває й досі.</p>
    <p>Після завершення досудового розслідування матеріали кримінального провадження скерували до суду, повідомила Марія Юстицька:</p>
    <q>"Попри щире каяття обвинуваченого, суддя Костопільського районного суду призначив йому шість років позбавлення волі".</q>
    <p>Речниця поліції в області поінформувала, що чоловік раніше притягувався до кримінальної відповідальності за майнові правопорушення.</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
</root>
