<root>
  <metadata>
    <source>Суспільне Новини | Suspilne Novyny</source>
    <author>Сергій Захарченко</author>
    <title>До складу збірної України з волейболу обіцяли приїхати всі гравці, крім Плотницького</title>
    <language>uk</language>
    <publication_time>2025-03-25T18:08+02:00</publication_time>
    <reference>https://suspilne.media/sport/979291-do-skladu-zbirnoi-ukraini-z-volejbolu-obicali-priihati-vsi-gravci-krim-plotnickogo/</reference>
  </metadata>
  <document>
    <h>Усі волейболісти, що отримали запрошення до складу чоловічої збірної України, обіцяли приїхати до команди на перший тренувальний збір. Про це ексклюзивно для Суспільне Спорт повідомив президент федерації волейболу України Михайло Мельник.</h>
    <p>За словами Мельника, про рішення Плотницького завершити кар'єру у збірній він дізнався також із соцмереж. Водночас це не повинно вплинути на комплектацію команди – усі інші волейболісти ще раніше дали згоду на прибуття до складу збірної України. Зокрема, це стосується і гравців, які пропустили минулий сезон виступів за національну команду.</p>
    <p>Таким чином, на тренувальні збори мають прибути 34 волейболісти. Команда збереться на початку травня в Городку на Хмельниччині, після чого друга частина збору відбуватиметься у Польщі. За попереднім планом, гравці з іноземних клубів (а таких у попередній заявці тепер 11) доєднаються до команди уже в Польщі.</p>
    <h>Розширений склад збірної України з волейболу у 2025 році</h>
    <ul>
      <li>Зв’язуючі: Владислав Діденко, Віталій Щитков (обидва — "Епіцентр-Подоляни"), Дмитро Долгополов ("Локомотив Авіа", Болгарія), Сергій Євстратов ("Чарні Радом", Польща), Юрій Синиця ("Спортинг", Португалія), Андрій Стеблецький ("Житичі-Полісся")</li>
      <li>Діагональні: Олександр Буздуган ("Залеу", Румунія), Володимир Тевкун ("Пржибрам", Чехія), Максим Тонконог ("Фано", Італія), Василь Тупчій ("Барком-Кажани"), Данило Уривкін ("Епіцентр-Подоляни"), Віктор Шаповал та Дмитро Шаповал (обидва — "Житичі-Полісся")</li>
      <li>Догравальні: Євген Кісілюк ("ГКС Катовіце" Польща), Ілля Ковальов ("Барком-Кажани"), Микита Лубан ("Житичі-Полісся"), Олександр Наложний, Едуард Штерик, Дмитро Янчук (усі — "Епіцентр-Подоляни"), Тимофій Полуян ("Мілон", Греція)</li>
      <li>Центральні блокуючі: Денис Велецький, Максим Дрозд, Олександр Коваль, Андрій Челеняк, Руслан Черватюк (усі — "Епіцентр-Подоляни") Микола Куц ("Бяльско-Бяла", Польща), Андрій Рогожин, Владислав Щуров (обоє — "Барком-Кажани"), Юрій Семенюк ("Проєкт Варшава", Польща), Валерій Тодуа ("Бендзін", Польща)</li>
      <li>Ліберо: Олександр Бойко, Микола Джуль, Андрій Жуков (усі — "Епіцентр-Подоляни"), Ярослав Пампушко ("Барком-Кажани")</li>
    </ul>
  </document>
</root>
