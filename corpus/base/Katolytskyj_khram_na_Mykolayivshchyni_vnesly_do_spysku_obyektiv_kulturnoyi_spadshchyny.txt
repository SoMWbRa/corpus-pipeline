<root>
  <metadata>
    <source>Суспільне Новини | Suspilne Novyny</source>
    <author>Яна Тітуренко</author>
    <title>Католицький храм на Миколаївщині внесли до списку об'єктів культурної спадщини</title>
    <language>uk</language>
    <publication_time>2025-03-25T16:36+02:00</publication_time>
    <reference>https://suspilne.media/mykolaiv/979129-katolicku-kirhu-na-mikolaivsini-vnesli-do-spisku-obektiv-kulturnoi-spadsini/</reference>
  </metadata>
  <document>
    <h>Католицький костел Святих Петра і Павла, розташований у Степівській сільській громаді Миколаївського району, внесли до переліку щойновиявлених об'єктів культурної спадщини. Це забезпечує його охорону відповідно до Закону України "Про культурну спадщину".</h>
    <p>Про це 25 березня повідомили у Миколаївській обласній прокуратурі.</p>
    <p>Прокуратура, опрацювавши відкриті джерела, встановила, що храм побудували у 1830–1885 роках у стилі неоготика. Його площа перевищує 500 квадратних метрів.</p>
    <q>"Попри очевидну архітектурну самобутність костелу та його культурну цінність, він не перебував на державному обліку як об’єкт культурної спадщини".</q>
    <p>Після втручання прокуратури уповноважений орган у сфері захисту культурної спадщини вжив заходів щодо визнання історичної цінності споруди. У результаті храм визнали архітектурною пам'яткою, що потребує збереження, зазначили у повідомленні.</p>
    <p>За даними прокуратури, Управління культури, національностей та релігій Миколаївської обласної військової адміністрації готує документи для подання до Міністерства культури та стратегічних комунікацій України на питання внесення кірхи до реєстру нерухомих пам'яток України.</p>
    <p>Слідкуйте за головними новинами Миколаєва та області у Telegram, Viber, YouTube, Facebook та Instagram.</p>
  </document>
</root>
