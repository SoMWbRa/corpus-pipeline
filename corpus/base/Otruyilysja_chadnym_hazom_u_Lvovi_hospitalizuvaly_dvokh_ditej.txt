<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк</author>
    <title>Отруїлися чадним газом: у Львові госпіталізували двох дітей</title>
    <language>uk</language>
    <publication_time>2025-03-25T13:43+02:00</publication_time>
    <reference>https://suspilne.media/lviv/979021-otruilisa-cadnim-gazom-u-lvovi-gospitalizuvali-dvoh-ditej/</reference>
  </metadata>
  <document>
    <h>Вчора ввечері, 24 березня, у квартирі на вулиці Гніздовського у Залізничному районі двоє дітей отруїлися чадним газом. Їх госпіталізували.</h>
    <p>Про це повідомили у пресслужбі Львівської міської ради.</p>
    <p>За даними ЛМР, чадним газом отруїлися діти віком чотири та 14 років. Їх доправили до лікарні в стані середньої важкості.</p>
    <p>"Загалом від початку 2025 року це вже 18-й випадок отруєння чадним газом у Львові, внаслідок яких постраждали 40 людей, із них 20 – діти. На жаль, 2 людей загинули", — йдеться у повідомленні.</p>
    <p>У міськраді додають, що всі зафіксовані випадки отруєння сталися через недотримання правил користування газовими приладами.</p>
    <p>Серед симптомів отруєння чадним газом — інтенсивний головний біль, загальна слабкість, сонливість, можливі запаморочення та блювота. При появі симптомів необхідно вимкнути всі прилади горіння, вийти на вулицю та викликати "швидку" й газову аварійну службу.</p>
  </document>
</root>
