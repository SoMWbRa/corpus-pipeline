<root>
  <metadata>
    <source>Суспільне Новини | Suspilne Novyny</source>
    <author>Дарина Кузьміна</author>
    <title>Організовували "сходку" в колонії: на Кіровоградщині трьом чоловікам повідомили про підозру</title>
    <language>uk</language>
    <publication_time>2025-03-26T13:19+02:00</publication_time>
    <reference>https://suspilne.media/kropyvnytskiy/979749-organizovuvali-shodku-v-kolonii-na-kirovogradsini-trom-colovikam-povidomili-pro-pidozru/</reference>
  </metadata>
  <document>
    <h>У Петрівській виправній колонії, що в Олександрійському районі на Кіровоградщині, трьом ув'язненим повідомили про підозру в організації зустрічі з метою розподілу впливу.</h>
    <p>Про це 26 березня повідомили на сайті Національної поліції України.</p>
    <p>За інформацією слідства, у 2023 році підозрювані організували в стінах колонії зібрання, під час якого розв'язували питання перерозподілу сфер впливу, зокрема контролю за наркотрафіком та визначали відповідальних людей.</p>
    <q>"Смотрящий" за Петрівською колонією, наближений до "злодія у законі" з прізвиськом "Дато", визначив людей, які будуть відповідати за постачання синтетичних наркотиків та канабісу. Також визначав відсоток від прибутку з наркотрафіку та азартних ігор, який передаватимуть до "общаку", – йдеться у повідомленні.</q>
    <p>Слідчі оголосили про підозру за частиною першою статті 255-2 Кримінального кодексу України "Організація, сприяння у проведенні або участь у злочинному зібранні (сходці)" трьом чоловікам. Санкція статті передбачає позбавлення волі на строк від семи до дванадцяти років з конфіскацією майна.</p>
    <q>"Нині вони є підсудними у справі щодо створення злочинної організації, члени якої налагодили наркотрафік до спецустанови та збут в її стінах наркотичних речовин".</q>
    <p>Відповідно до статті 62 Конституції України, особу вважають невинуватою у вчиненні злочину й не можуть піддати кримінальному покаранню, доки її вину не доведуть у законному порядку та встановлять обвинувальним вироком суду.</p>
  </document>
</root>
