<root>
  <metadata>
    <source>Суспільне Новини | Suspilne Novyny</source>
    <author>Лія Русик</author>
    <title>Від інтеграції до письма та читання. Пункт підтримки військових, які втратили зір, працює на Донеччині: куди звертатися</title>
    <language>uk</language>
    <publication_time>2025-03-25T20:23+02:00</publication_time>
    <reference>https://suspilne.media/donbas/978507-vid-integracii-do-pisma-ta-citanna-punkt-pidtrimki-vijskovih-aki-vtratili-zir-pracue-na-doneccini-kudi-zvertatisa/</reference>
  </metadata>
  <document>
    <h>На базі Слов’янської спеціальної школи № 23 Донецької області працює консультаційний пункт підтримки для людей, які втратили зір — "Сенс життя". Серед послуг: соціально-педагогічна, тифлокорекційна та психологічна допомога. Програма розрахована на дорослих зокрема військовослужбовців та є безоплатною.</h>
    <p>Про це телефоном Суспільне Донбас розповіла заступниця директора навчального закладу Яніна Сіробаба.</p>
    <p>"Звертатися можуть військові та люди, які під час бойових дій або обстрілів втратили зір. Вони отримають безкоштовну допомогу. Вже підписаний закон, який вносить зміни в "Закон про освіту" — тепер такі школи, як наша, можуть не лише навчати дітей з порушеннями зору і слуху, а й надавати реабілітаційні послуги дорослим, військовослужбовцям", — розповіла заступниця директора Слов’янської спеціальної школи № 23.</p>
    <p>За словами педагогині, їхні фахівці готові надавати послуги людям з будь-яких регіонів, бо працюють дистанційно.</p>
    <p>Це психологічна, соціальна та корекційна підтримки, яка допоможе впоратися зі стресом, сприятиме реінтеграції. Програма також передбачає курси письма і читання шрифтом Брайля, Гебольда.</p>
    <p>"Де б не знаходилася людина, ми готові працювати. Наші тифлопедагоги, які мають спеціальну освіту, великий досвід з дітьми з порушеннями зору — підходитимуть індивідуально до кожного випадку. І хоча з дорослими у нас великого досвіду немає, педагоги наразі проходять підвищення кваліфікації", — додала Сіробаба.</p>
    <h>Як стати учасником програми</h>
    <p>За словами заступниці директора Слов’янської спеціальної школи № 23, приєднатися до програми можна:</p>
    <ul>
      <li>зателефонувавши за номером: 066-037-99-09;</li>
      <li>заповнивши гугл-форму.</li>
    </ul>
    <p>Етапи роботи:</p>
    <ul>
      <li>Заповнення анкети.</li>
      <li>Первинна оцінка потреб командою фахівців.</li>
      <li>Її обговорення із запитувачем.</li>
      <li>Розробка індивідуального плану підтримки.</li>
      <li>Дистанційні заняття з фахівцями за узгодженим планом.</li>
      <li>Аналіз і корегування очікуваних результатів.</li>
    </ul>
    <p>"Розробляємо індивідуальний план допомоги, за яким будемо працювати. Найважливіше для людини — можливість соціальної інтеграції, адаптації до ситуації, технологічна підтримка. Є напрацьований вже досвід — програмне забезпечення для того, щоб використовувати сучасні гаджети, де є озвучка, спеціальна клавіатура. Методики, які допоможуть людині у побуті стати максимально  самостійною", — зауважила Яніна Сіробаба.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
</root>
