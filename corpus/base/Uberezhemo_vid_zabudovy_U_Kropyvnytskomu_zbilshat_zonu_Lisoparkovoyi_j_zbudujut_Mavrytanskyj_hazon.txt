<root>
  <metadata>
    <source>Суспільне Новини | Suspilne Novyny</source>
    <author>Вікторія Волошаненко</author>
    <title>"Убережемо від забудови". У Кропивницькому збільшать зону Лісопаркової й збудують Мавританський газон</title>
    <language>uk</language>
    <publication_time>2025-03-25T19:53+02:00</publication_time>
    <reference>https://suspilne.media/kropyvnytskiy/979285-uberezemo-vid-zabudovi-u-kropivnickomu-zbilsat-zonu-lisoparkovoi-j-zbuduut-mavritanskij-skver/</reference>
  </metadata>
  <document>
    <h>У Кропивницькому на п’ять гектарів збільшать лісопарк Сосновий. Також з’явиться нова зелена зона — Мавританський газон. Ці рішення ухвалили 25 березня на засіданні сесії міської ради.</h>
    <p>Про це Суспільному розповів директор міського департаменту містобудування та земельних ресурсів Роман Лунгол.</p>
    <p>За його словами, для того, щоб у місті побільшало насаджень, депутати змінили цільове призначення двох земельних ділянок у різних частинах міста. Вони їх передали комунальному підприємству "Благоустрій" під зелені зони. Так убережуть їх від забудови.</p>
    <q>"Ми доклали зусиль, щоб повернути ці земельні ділянки місту, і я не хочу, щоб вони потім знову передалися комусь в оренду під комерційну забудову. У нас цих комерцій у місті й так багато", — сказав Роман Лунгол.</q>
    <p>За його словами, одна ділянка розташована на вулиці Соборна біля супермаркету. Вона нині порожня і мала комерційне призначення — тобто там мали зводити офіс чи ресторан. Тепер там рішенням депутатів облаштують мавританський газонМавританський газон імітує природні луки, характерні для Середземномор'я. Для нього змішують газонні трави з кількома видами квітів..</p>
    <p>Для таких газонів зелену траву потрібно висаджувати в поєднанні з різними квітами. Також міська влада планує посадити різні кущі, облаштувати доріжки, встановити лавочки й будинки для комах — згідно з екологічними вимогами.</p>
    <q>"Екологиня в міській раді запропонувала цю зону довести до ладу з мінімальними бюджетними витратами. Наприклад, мавританський газон не такий вибагливий до поливу, як англійський — рулонний. Але ми все одно розглядаємо це питання з "Дніпро-Кіровоград". У будь-якому разі це буде краще, ніж якийсь черговий МАФ", — вважає Роман Лунгол.</q>
    <p>Друга ділянка — частина Лісопаркової. На землі 1,4 гектара приватний забудовник мав зводити котеджне містечко. Але будівництво не розпочалося, і там ростуть сосни. Тепер ця ділянка залишиться парком — завдяки сьогоднішньому рішенню депутатів. Вона матиме рекреаційне призначення, як і сусідні.</p>
    <p>Нині всю цю територію в майже п’ять гектарів працівники комунального підприємства мають оновити. Там приберуть поросль, сухі та аварійні дерева, викорчують пеньки й висадять нові рослини. Це також рішення сьогоднішньої сесії.</p>
    <q>"У мене була можливість ці земельні ділянки доопрацювати з погляду земельного законодавства. Ми робимо чисту рекреацію ("будівництво та обслуговування об’єктів рекреаційного призначення" — ред.), й передаємо підприємству "Благоустрій". Це по землі. А по програмі озеленення ми додаємо розчищення й відновлення сосен. Тобто ми доводимо до ладу зелену зону в комплексі", — пояснив Роман Лунгол.</q>
    <p>За його словами, оновлення потребують й інші частини Лісопаркової, але їх працівники комунальних підприємств не мають права чіпати. Ці ділянки в різні роки пороздавали іншим власникам.</p>
    <q>"Якщо ми там за п'ять років нічого не зробимо, то ми просто втратимо ту частину взагалі", — вважає Роман Лунгол.</q>
    <p>За його словами, депутати збільшили фінансування на озеленення міста на 2025 рік більш як на 6,4 мільйона гривень, на 2026 рік — на 4,3 мільйона гривень.</p>
  </document>
</root>
