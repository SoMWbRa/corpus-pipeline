<root>
  <metadata>
    <source>Суспільне Новини | Suspilne Novyny</source>
    <author>Наталія Димніч</author>
    <title>З квітня у Тлумацькій громаді на Івано-Франківщині доставлятимуть ліки за допомогою дронів</title>
    <language>uk</language>
    <publication_time>2025-03-25T15:41+02:00</publication_time>
    <reference>https://suspilne.media/ivano-frankivsk/978869-z-kvitna-u-tlumackij-gromadi-na-ivano-frankivsini-dostavlatimut-liki-za-dopomogou-droniv/</reference>
  </metadata>
  <document>
    <h>У Тлумацькій громаді на Івано-Франківщині з квітня 2025 року почнуть доставляти ліки людям за допомогою дронів. Це — перша в області та третя в Україні така ініціатива.</h>
    <p>Про це у коментарі Суспільному розповіла директорка Тлумацького центру первинної медичної допомоги Оксана Мельник.</p>
    <p>"Це — гуманітарний проєкт, що дає змогу людям отримати ліки за місцем проживання, а також — зекономити час, фізичний актив і гроші", — каже Оксана Мельник.</p>
    <p>З її слів, громада працює над втіленням цієї ідеї декілька років. Вона дає можливість доправити людям медикаменти за допомогою швидких електричних безшумних дронів. Доставку медикаментів можна буде замовити за державною програмою "Доступні ліки" у сімейного лікаря.</p>
    <h>Для чого впроваджують доставку ліків дронами</h>
    <p>Зі слів Оксани Мельник, не у всіх селах Тлумацької громади є аптечні кіоски. Тому деяким людям доводиться їхати за 25 чи 50 кілометрів, щоб отримати необхідні ліки.</p>
    <p>"Це — гарна нагода доставити ліки у віддалені населені пункти, зокрема, Петрилів, Гостів, Нижнів, для людей, які не мають можливості виїхати зі села, щоб їх купити", — пояснює Оксана Мельник.</p>
    <h>Як доставлятимуть ліки</h>
    <p>"Ми проїхали всі населені пункти і визначили місця, куди будемо доставляти ліки", — пояснює Оксана Мельник.</p>
    <p>Медикаменти, які доставлять дрони, отримає медичний працівник.</p>
    <p>"Всі замовлення — індивідуальні, для одного пацієнта. Вони будуть підписані, марковані. Відповідно, медсестра, яка отримає замовлення у селі, рознесе їх за адресами або пацієнт прийде в амбулаторію і забере", — говорить Оксана Мельник.</p>
    <p>Лікарі Тлумацького центру первинної медичної допомоги співпрацюватимуть з проєктом на громадських засадах.</p>
    <p>"Це — наші медичні сестри, лікарі, з якими ми укладаємо меморандум про співпрацю. Послуга абсолютно доброчинна, безоплатна. Ні ми, ні пацієнти не оплачують цю доставку", — розказує Оксана Мельник.</p>
    <p>Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
</root>
