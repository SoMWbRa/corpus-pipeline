<root>
  <metadata>
    <source>Суспільне Новини | Suspilne Novyny</source>
    <author>Яна Качковська</author>
    <title>У Великій Британії знайшли скарб залізної доби: як це вплине на дослідження</title>
    <language>uk</language>
    <publication_time>2025-03-25T14:18+02:00</publication_time>
    <reference>https://suspilne.media/culture/978961-u-velikij-britanii-znajsli-skarb-zaliznoi-dobi-ak-ce-vpline-na-doslidzenna/</reference>
  </metadata>
  <document>
    <h>Археологи виявили понад 800 артефактів: знахідка може змінити уявлення про життя місцевих племен 2000 років тому.</h>
    <p>Про це повідомляє The Guardian.</p>
    <p>Археологи оголосили про виявлення одного з найбільших скарбів залізного віку у Великій Британії. Дослідники знайшли понад 800 предметів на полі біля села Мелсонбі в Північному Йоркширі. Вони датуються І століттям нашої ери. Це період римського завоювання Британії імператором Клавдієм, і з великою ймовірністю знахідка пов'язана з кельтським плем'ям бригантів, які контролювали більшу частину північної Англії.</p>
    <p>Серед предметів — елементи возів і колісниць, 28 залізних шин, кінська упряж, мундштуки, спис та два казани, один з яких, імовірно, використовували для змішування вина.</p>
    <h>Значення знахідки</h>
    <p>Фахівці припускають, що цей скарб може змінити уявлення про економічний розвиток, статус та торговельні зв'язки племен у період римського завоювання.</p>
    <p>Археолог Адам Мур з Університету Дарема заявив, що знайдені предмети свідчать про значний рівень багатства та зв'язків місцевої еліти. Дослідники також вважають, що частина артефактів могла бути частиною поховального ритуалу.</p>
    <p>Особливу увагу привернула наявність деталей чотириколісних возів — це може вказувати на вплив континентальних традицій.</p>
    <h>Дослідження та збереження</h>
    <p>Шукач із металошукачем Пітер Гедс знайшов цей скарб у 2021 році й звернувся до фахівців. Організація Historic England надала £120 000 на фінансування розкопок, які відбулися у 2022 році.</p>
    <p>Йоркширський музей планує зібрати кошти, щоб викупити знахідку, яку оцінюють у £254 000, і зробити її доступною для публіки.</p>
    <p>Археологи представили знахідку в співпраці з Historic England, Університетом Дарема та Британським музеєм. Міністр культури Великої Британії Кріс Браянт назвав її "важливим відкриттям, що допоможе краще зрозуміти історію країни".</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p>Поділіться своєю історією з Суспільне Культура. З нами можна зв'язатися у соціальних мережах та через пошту: culture@suspilne.media</p>
  </document>
</root>
