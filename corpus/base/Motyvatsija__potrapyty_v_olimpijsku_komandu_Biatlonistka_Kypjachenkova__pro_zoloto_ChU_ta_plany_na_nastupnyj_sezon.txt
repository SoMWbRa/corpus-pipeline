<root>
  <metadata>
    <source>Суспільне Новини | Suspilne Novyny</source>
    <author>Сергій Захарченко, Максим Гудзенко</author>
    <title>"Мотивація — потрапити в олімпійську команду". Біатлоністка Кип'яченкова — про "золото" ЧУ та плани на наступний сезон</title>
    <language>uk</language>
    <publication_time>2025-03-26T18:00+02:00</publication_time>
    <reference>https://suspilne.media/sport/980085-motivacia-potrapiti-v-olimpijsku-komandu-biatlonistka-kipacenkova-pro-zoloto-cu-ta-plani-na-nastupnij-sezon/</reference>
  </metadata>
  <document>
    <h>Біатлоністка Любов Кип'яченкова у ексклюзивному коментарі Суспільне Спорт поділилася емоціями після перемоги у одиночній змішаній естафеті чемпіонату України-2025.</h>
    <p>Програму першого змагального дня чемпіонату України з біатлону відкривав синглмікст. Свою першу перемогу в кар'єрі у одиночній змішаній естафеті змагань здобула Любов Кип'яченкова у парі з Степаном Кінашом, які представляли першу команду Харківської області. Вони обійшли другу збірну Харківської області на 32.9 секунд.</p>
    <p>Суспільне Спорт — транслятор гонок чемпіонату України-2025 з біатлону. Дивіться пряму трансляцію всіх стартів (крім класичних естафет) на сайті та телеканалі Суспільне Спорт, а також місцевих каналах Суспільного.</p>
    <p>Виступами на чемпіонаті України з біатлону Кип'яченкова закриває сезон, який провела на рівні Кубка IBU. Там біатлоністка виступила на шести етапах змагань з семи, пропустивши лише гонки в Ріднау. У сезоні Любов тричі потрапляла у топ-30 гонки, а найкращий результат — 21-ше місце у спринті в Ідре</p>
    <p>Після завершення гонки чемпіонка України у сингміксті Любов Кип'яченкова ексклюзивно для Суспільне Спорт прокоментувала свою стрільбу на вогневих рубежах, складнощі траси в Буковелі, а також поділилася емоціями від перемоги. Крім цього біатлоністка розповіла про завдання на чемпіонат України й мету на наступний сезон —  2025/26.</p>
    <ul>
      <li>Про точність стрільби на гонці</li>
    </ul>
    <p>"Була ідеальна стрільба, закрила всі мішені без додаткових патронів. Лише на першій "стійці" викинула патрон, тому довелося вставляти. Але без промахів. Намагалася стріляти швидко і точно, бо траса важка, і я розуміла, що багато там не відіграєш".</p>
    <ul>
      <li>Про умови виступу на трасі в Буковелі</li>
    </ul>
    <p>"Складніше бігти було на спусках, бо там була доволі розбита траса, каша сильна. Були навіть падіння, тому там було страшніше всього, бо ми могли навіть впасти і загрузнути, а це додаткові секунди".</p>
    <ul>
      <li>Про те, як оцінює свій виступ у одиночній змішаній естафеті змагань</li>
    </ul>
    <q>"Все добре було, але останній постріл вицілювала. Бо я розуміла, що таке останній промах і що таке стрільба. Хотілося швидше відстрілятися і не витрачати зайвий час на стрільбу. Склалися всі карти. Я задоволена роботою та результатом."</q>
    <ul>
      <li>Про завдання на гонки чемпіонату України з біатлону</li>
    </ul>
    <p>"У мене лише задача одна: отримувати максимальне задоволення від процесу. Розумію, що всі висновки тренери вже зробили. Тут немає основи, команди А, тому маємо те, що маємо".</p>
    <ul>
      <li>Про плани на наступний біатлонний сезон 2025/26</li>
    </ul>
    <q>"Поїхати додому швидше, відпочити морально, але потім побачимо. Мотивація — потрапити в олімпійську команду і показати найкращий результат серед тих, хто там тренуватиметься. Я вже дуже давно не була [вдома]: як поїхала у жовтні, так і не приїжджала. Що мені вдома робити — пробігаю сезон і приїду з розумінням, що його відпрацювала і можна відпочивати".</q>
    <h>Розклад чемпіонату України-2025 з біатлону</h>
    <ul>
      <li>Четвер, 27 березня, 10:45. Суперспринт, жінки, кваліфікація</li>
      <li>Четвер, 27 березня, 12:15. Суперспринт, чоловіки, кваліфікація</li>
      <li>Четвер, 27 березня, 14:15. Суперспринт, жінки, фінал</li>
      <li>Четвер, 27 березня, 15:30. Суперспринт, чоловіки, фінал</li>
      <li>П'ятниця, 28 березня, 10:45. Масстарт, жінки</li>
      <li>П'ятниця, 28 березня, 12:30. Масстарт, чоловіки</li>
      <li>Неділя, 30 березня, 10:30. Класичні естафети (чоловіки+жінки)</li>
    </ul>
  </document>
</root>
