<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Нові обмеження на виборах: Трамп підписав указ, який впливає на голосування</title>
    <language>uk</language>
    <publication_time>2025-03-26T06:13+02:00</publication_time>
    <reference>https://suspilne.media/979471-novi-obmezenna-na-viborah-tramp-pidpisav-ukaz-akij-vplivae-na-golosuvanna/</reference>
  </metadata>
  <document>
    <h>Президент США Дональд Трамп підписав указ, спрямований на виключення іммігрантів без легального статусу зі списків виборців.</h>
    <p>Про це повідомляє ABC News.</p>
    <p>Документ передбачає припинення федерального фінансування для штатів, які не вживають заходів для захисту виборчого процесу. Крім того, він закликає Міністерство юстиції розслідувати виборчі злочини у штатах, які, на думку адміністрації, порушують федеральні норми щодо чесності виборів.</p>
    <p>Також указ вимагає від комісії зі сприяння виборам підтвердження громадянства США під час реєстрації виборців поштою. Підтвердженням можуть слугувати паспорт, військовий квиток, державне чи федеральне посвідчення особи або інші офіційні документи, що засвідчують громадянство.</p>
    <p>За даними Центру правосуддя Бреннана, голосування негромадян на виборах штатів і федеральних виборах вже є незаконним, а випадки незаконного голосування є вкрай рідкісними.</p>
    <p>Секретар Білого дому Вілл Шарф заявив, що цей указ забезпечить використання всіх наявних даних Департаменту внутрішньої безпеки, аби запобігти голосуванню іммігрантів, які нелегально перебувають в країні.</p>
    <h>Трамп і нелегальна міграція</h>
    <p>Трамп обрав нелегальну імміграцію однією з головних тем своєї передвиборчої кампанії, пообіцявши зробити кордон своїм першочерговим завданням і депортувати мільйони мігрантів, якщо його знову оберуть президентом.</p>
    <p>22 січня він підписав указ, яким призупиняє фізичний в’їзд іноземців, які намагаються нелегально потрапити до країни через південний кордон, який пролягає з Мексикою.</p>
    <p>1 березня у Пентагоні заявили, що розгортають бригадну бойову групу Stryker і авіаційний батальйон загальної підтримки на кордоні з Мексикою.</p>
  </document>
</root>
