<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Кремль висунув умову щодо безпеки у Чорному морі: вимагає зняття санкцій з банків</title>
    <language>uk</language>
    <publication_time>2025-03-25T18:52+02:00</publication_time>
    <reference>https://suspilne.media/979343-kreml-visunuv-umovu-sodo-bezpeki-u-cornomu-mori-vimagae-znatta-sankcij-z-bankiv/</reference>
  </metadata>
  <document>
    <h>Росія оприлюднила власну заяву за підсумками переговорів у Ер-Ріяді. У Кремлі заявили, що перемир’я в Чорному морі почне діяти після зняття санкцій із низки банків, залучених до операцій з міжнародної торгівлі продовольством.</h>
    <p>Про це повідомляє пресслужба Кремля.</p>
    <p>Серед іншого, там висунули умову — під’єднати "Россельхозбанк" та інші фінансові установи назад до платіжної системи SWIFT й відкрити кореспондентські рахунки.</p>
    <p>Також у Кремлі заявили, що потрібно зняти санкції  з компаній-виробників та експортерів продовольства й добривами, а також скасувати обмеження на роботу страхових компаній з вантажними перевезеннями.</p>
    <p>Крім цього там стверджують, що ембарго на удари по енергетиці начебто діє з 18 березня і має тривати 30 днів з можливістю продовження.</p>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити "застосування сили" проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися "порушенням духу" цієї домовленості, порушенням зобов’язань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що "дискусія була продуктивною та цілеспрямованою".</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова представники США та РФ обговорювали питання "зернової ініціативи" для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США. 25 березня ці перемовини відбулись.</p>
  </document>
</root>
