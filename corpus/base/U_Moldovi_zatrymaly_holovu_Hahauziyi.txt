<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>У Молдові затримали голову Гагаузії</title>
    <language>uk</language>
    <publication_time>2025-03-26T04:38+02:00</publication_time>
    <reference>https://suspilne.media/979467-u-moldovi-zatrimali-golovu-gagauzii/</reference>
  </metadata>
  <document>
    <h>Очільницю (Башкану) автономного округу Молдови Гагаузія Євгенію Гуцул затримали в аеропорту Кишинева під час спроби покинути країну.</h>
    <p>Про це повідомляє молдавський суспільний мовник Teleradio-Moldova.</p>
    <p>Євгенію Гуцул затримали на 72 години в аеропорту Кишинева при спробі покинути країну. Згодом сама Гуцул підтвердила інформацію про затримання на сторінці у Х. Затримання вона назвала "незаконним".</p>
    <p>Представники аеропорту не коментують інформацію. Мовник зазначає, що голова Народних зборів Гагаузії Дімітрі Константинов скликав на 26 березня позачергове засідання.</p>
    <p>Як пише Teleradio-Moldova, Гуцул є підозрюваною у справі про незаконне фінансування від проросійської партії "Шор". 14 травня 2023 року Євгенія Гуцул перемогла на виборах у Гагаузькій автономії за підтримки олігарха-втікача Ілана Шора, якого засудили за банківське шахрайство.</p>
    <p>Після виборів Гуцул, а також команду Шора, яка її підтримувала, звинуватили в корупції виборців. Національний центр протидії корупції тоді порушив кримінальну справу. Усі заперечували звинувачення.</p>
    <p>24 квітня 2024 року Антикорупційна прокуратура повідомила, що завершила кримінальне провадження та направила до суду на розгляд по суті кримінальну справу за обвинуваченням Євгенії Гуцул та секретаря центрального апарату колишньої партії "Шор". Кримінальне провадження порушили у січні 2022 року. Гуцул не визнає себе винною.</p>
    <h>Відносини Євгенії Гуцул із президенткою Маєю Санду</h>
    <p>Згідно із законом, башкан Гагаузії є повноправним членом уряду. Проте Гуцул ніколи не була офіційно прийнятою до складу кабінету міністрів. Президентка Молдови Майя Санду заявила, що Євгенія Гуцул не буде включена до складу уряду, мотивуючи це тим, що вона працює на злочинне угруповання та робить заяви проти власної країни.</p>
  </document>
</root>
