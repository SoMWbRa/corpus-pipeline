<root>
  <metadata>
    <source>Суспільне Новини | Suspilne Novyny</source>
    <author>Анна Рибальська, Влада Колодій</author>
    <title>"Укрзалізниця" відкрила додаткові каси для пасажирів у Києві: ситуація на Центральному вокзалі</title>
    <language>uk</language>
    <publication_time>2025-03-26T18:18+02:00</publication_time>
    <reference>https://suspilne.media/kyiv/980003-ukrzaliznica-vidkrila-dodatkovi-kasi-dla-pasaziriv-u-kievi-situacia-na-centralnomu-vokzali/</reference>
  </metadata>
  <document>
    <h>На залізничному вокзалі у Києві відкрили додаткові три пункти каси, які працюють без перерви. Тож загалом там зараз функціонує 21 каса.</h>
    <p>Про це 26 березня повідомляє кореспондентка Суспільного.</p>
    <p>Неможливо купити квитки у застосунку та на сайті "Укрзалізниці" після хакерської атаки. Для урегулювання попиту на квитки перевізник відкриває додаткові каси на вокзалах.</p>
    <p>"Стою більше двох годин черга рухається відносно швидко. Тут жарко та людно. Хочу придбати квиток на найближчий день", — каже Альона.</p>
    <p>"Кругом оголошують, що дають квитки тільки у 20 касі на 26-27 число. А в 21 касі стоять людина на 28-29 числа, а про це ніхто не каже", — зауважила Надія.</p>
    <p>"Мене дивує, що продають тільки на два дні білети Мені треба в Миколаїв на 30 число, але не знаю, чи вдасться отримати квиток", — говорить Тетяна.</p>
    <p>Можливість придбати квитки у вагонах доступна не для всіх: у пріоритеті військові, люди з інвалідністю та ті, в кого особливі обставини.</p>
    <q>"У провідника в потязі можна придбати квиток, якщо є вільні місця. Але пасажир зобов'язаний звернутись до квиткових кас. Якщо там їх немає, значить усі продані", — зазначив старший стюард Михайло.</q>
    <p>Квитки на 29 березня та пізніше продають у виключних ситуаціях: якщо терміново треба поїхати з важливої причини. Тоді потрібно підійти до працівників вокзалу в помаранчевих жилетках. Там вже підкажуть, куди можна звернутись.</p>
    <p>Після збою в "Укрзалізниці" уточнили, що на пасажирів чекатиме у потягах безкоштовний чай. Ще радять зберігати паперовий квиток, аби згодом отримати "компліменти" від залізниці та партнерів.</p>
    <p>Також УЗ відкрила безкоштовний доступ до платних зал очікування для пасажирів з паперовими квитками, придбаними у період атаки на онлайн-сервіси (з 23 березня).</p>
    <p>Наразі фахівці продовжують працювати цілодобово, щоб відновити онлайн-продаж квитків.</p>
    <h>Що відомо про збій у роботі онлайн-сервісів Укрзалізниці</h>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки.</p>
    <p>В Укрзалізниці зазначили, що система продажу квитків після кібератаки працює. Квитки у касах пасажири наразі можуть придбати лише на найближчі дві доби.</p>
  </document>
</root>
