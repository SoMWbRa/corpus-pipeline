<root>
  <metadata>
    <source>Суспільне Новини | Suspilne Novyny</source>
    <author>Ірина Хижа</author>
    <title>На замовлення РФ підпалила приміщення міської ради: на Хмельниччині судитимуть місцеву жительку</title>
    <language>uk</language>
    <publication_time>2025-03-26T18:37+02:00</publication_time>
    <reference>https://suspilne.media/khmelnytskiy/980151-na-zamovlenna-rf-pidpalila-primisenna-miskoi-radi-na-hmelniccini-suditimut-miscevu-zitelku/</reference>
  </metadata>
  <document>
    <h>На Хмельниччині судитимуть 33-річну місцеву жительку. Вона, за версією слідства, на замовлення РФ підпалила приміщення Шепетівської міської ради.</h>
    <p>Про це повідомили у Хмельницькій обласній прокуратурі.</p>
    <p>За їхньою інформацією, підозрювана посеред ночі розбила вікно у будівлі міської ради та кинула туди пляшку із підпаленою легкозаймистою речовиною, яку підготовила заздалегідь.</p>
    <p>"Жінка діяла на замовлення спецслужб РФ. Надалі планувала продовжити серію злочинів. Також вдома вона зберігала запаси компонентів для виготовлення запальної суміші. На її мобільному телефоні були інструкції замовника злочину щодо шляхів конспірації, пошуку потенційних цілей та способу підпалу", — йдеться у повідомленні.</p>
    <p>У Хмельницькій обласній прокуратурі зазначили, підозрювана розкаялася у скоєному й допомагала слідству. Наразі вона перебуває під вартою. До суду спрямовано обвинувальний акт за фактом умисного знищення чужого майна шляхом підпалу (частина 2 статті 194 Кримінального кодексу України). Санкція статті передбачає покарання у вигляді позбавлення волі на строк від трьох до десяти років.</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
</root>
