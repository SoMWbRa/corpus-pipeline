<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Третя збірна кваліфікувалася на ЧС-2026 з футболу: хто вийшов від Азії</title>
    <language>uk</language>
    <publication_time>2025-03-25T23:07+02:00</publication_time>
    <reference>https://suspilne.media/sport/979443-treta-zbirna-kvalifikuvalasa-na-cs-2026-z-futbolu-hto-vijsov-vid-azii/</reference>
  </metadata>
  <document>
    <h>Збірна Ірану стала третьою командою, що відібралася на чоловічий чемпіонат світу-2026 з футболу. Сталося це за підсумками восьмого раунду кваліфікації від Азії.</h>
    <p>Перед восьмим туром одразу дві збірні могли достроково відібратися на турнір — Іран та Узбекистан. Для цього Ірану необхідно було не програти Узбекистану в очному протистоянні, а КНДР мала здолати ОАЕ, яка йде на третьому місці. У такому разі обидві збірні гарантували б собі фініш у топ-2.</p>
    <p>На старті першого тайму іранці пропустили першими, але змогли відігратись на 52-й хвилині. Втім менш ніж за хвилину представники Узбекистану знову вийшли уперед. Долю протистояння вирішив другий гол Мехді Таремі на 86-й хвилині — фінальний свисток зафіксував нічию 2:2.</p>
    <p>Натомість у паралельному матчі ОАЕ здобули перемогу над КНДР — 2:1. Таким чином достроково гарантував собі участь на мундіалі лише Іран, збільшивши перевагу над третім місцем до семи очок: за два тури до кінця раунду відбору іранці не фінішують нижче другого місця. ОАЕ та Узбекистан продовжують вести боротьбу за другу путівку.</p>
    <h>Азія. Кваліфікація до чемпіонату світу, група А</h>
    <ol>
      <li>Іран — 20 очок (8 матчів), 16:7 (різниця голів).</li>
      <li>Узбекистан — 17 (8), 11:7</li>
      <li>Об'єднані Арабські Емірати — 13 (8), 14:7</li>
      <li>Катар — 10 (8), 16:21</li>
      <li>Киргизстан — 6 (8), 9:15</li>
      <li>КНДР — 2 (8), 7:16</li>
    </ol>
    <p>Для збірної Ірану це сьома кваліфікація до фінальної частини чемпіонату світу, зокрема четверта поспіль. Досі Іран жодного разу не виходив у плейоф світової першості.</p>
    <p>Представники Ірану стали другою командою з Азії, що вийшла на чемпіонат світу-2026:. першою це зробила Японія. Також кваліфікацію подолала Нова Зеландія, що представлятиме Океанію. Ще чотири путівки від Азії буде розіграно до кінця групового турніру, а шість збірних зіграють у додатковому раунді плейоф.</p>
    <h>Увесь список учасників чемпіонату світу-2026 з футболу</h>
    <ul>
      <li>Європа (0/16): —</li>
      <li>Африка (0/9): —</li>
      <li>Азія (2/8): Японія, Іран</li>
      <li>Південна Америка (0/6): —</li>
      <li>Північна Америка (3/6): США, Канада, Мексика</li>
      <li>Переможці плейоф (0/2): —</li>
      <li>Океанія (1/1): Нова Зеландія</li>
    </ul>
    <p>Чемпіонат світу з футболу пройде з 11 червня по 19 липня 2026 року. Турнір уперше відбудеться одразу в трьох країнах — Канаді, США та Мексиці, за участю 48 збірних замість 32.</p>
  </document>
</root>
