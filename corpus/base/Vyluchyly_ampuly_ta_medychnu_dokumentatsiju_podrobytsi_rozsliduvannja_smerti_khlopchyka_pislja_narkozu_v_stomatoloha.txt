<root>
  <metadata>
    <source>Суспільне Новини | Suspilne Novyny</source>
    <author>Анна Рибальська, Анна Железняк</author>
    <title>Вилучили ампули та медичну документацію: подробиці розслідування смерті хлопчика після наркозу в стоматолога</title>
    <language>uk</language>
    <publication_time>2025-03-25T16:13+02:00</publication_time>
    <reference>https://suspilne.media/kyiv/979127-vilucili-ampuli-ta-medicnu-dokumentaciu-podrobici-rozsliduvanna-smerti-hlopcika-pisla-narkozu-v-stomatologa/</reference>
  </metadata>
  <document>
    <h>Правоохоронці вилучили усі ампули та медичну документацію в приватній клініці Києва, щоб розслідувати загибель 7-річного хлопчика в кріслі стоматолога. Також перевірять дії лікарів, які намагались врятувати дитину.</h>
    <p>Про це розповіла речниця Київської міської прокуратури Ірина Винокурова в коментарі Суспільному.</p>
    <p>На вихідних семирічний хлопчик разом з батьком приїхали в одну з приватних стоматологічних клінік у Святошинському районі столиці. Там дитині мали лікувати зуби під загальною анестезією через спеціальну маску.</p>
    <p>Через деякий час дитина почала задихатись. У клініку викликали кілька бригад медиків, які протягом двох годин намагалися реанімувати хлопчика.</p>
    <q>"У них є протоколи, як діяти у подібних ситуаціях. З'ясовуємо, чи правильними були дії анестезіолога і тих медиків, які приїхали на виклик. Вилучили усі ампули та медичну документацію, щоб розуміти стан здоров'я на момент лікування зубів. Будемо встановлювати, що і яким чином кололи дитині", — зазначила Винокурова.</q>
    <p>Наразі триває досудове розслідування за ч. 2 ст. 140 ККУ — можливе неналежне виконання медпрацівниками професійних обов'язків. Зокрема, санкція статті передбачає ув'язнення до 3 років із забороною займатися професійною діяльністю до трьох років.</p>
    <p>Хлопчик навчався у другому класі і приблизно за тиждень йому мало виповнитися 8 років.</p>
    <p>Раніше у приватній клініці розповіли, що співпрацюють з правоохоронцями та надали їм усю необхідну інформацію. Лікарку, котра проводила наркоз, відсторонили від роботи.</p>
  </document>
</root>
