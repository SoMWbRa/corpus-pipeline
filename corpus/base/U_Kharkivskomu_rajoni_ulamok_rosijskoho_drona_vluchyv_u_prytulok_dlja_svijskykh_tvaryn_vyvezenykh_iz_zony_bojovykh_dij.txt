<root>
  <metadata>
    <source>Суспільне Новини | Suspilne Novyny</source>
    <author>Діана Яців</author>
    <title>У Харківському районі уламок російського дрона влучив у притулок для свійських тварин, вивезених із зони бойових дій</title>
    <language>uk</language>
    <publication_time>2025-03-26T14:55+02:00</publication_time>
    <reference>https://suspilne.media/kharkiv/979867-u-harkivskomu-rajoni-ulamok-rosijskogo-drona-vluciv-u-pritulok-dla-svijskih-tvarin-vivezenih-iz-zoni-bojovih-dij/</reference>
  </metadata>
  <document>
    <h>25 березня близько 22:00 уламок російського БпЛА "Герань-2" влучив у притулок для свійських тварин у Харківському районі. У ньому перебувають свійські тварини, вивезені із зони бойових дій.</h>
    <p>Про це у коментарі Суспільне Харків розповіла комунікаційниця центру "Порятунок тварин Харків" Ярина Вінтонюк.</p>
    <p>Доповнено 08:40 27 березня. Притулок з евакуйованими тваринами, в який вчора влучив уламок російського дрона, розташований у Новому Коротичі, повідомив керівник обладміністрації Олег Синєгубов.</p>
    <h>"Всі цілі та неушкоджені, але деякі тваринки дуже налякані"</h>
    <p>За її словами, жодна тварина фізично не постраждала. Однак деякі з них перебувають у стані стресу. Ветеринарної допомоги тварини не потребують.</p>
    <p>"Всі цілі та неушкоджені, але деякі дуже налякані. Одні тваринки приїхали до нас буквально декілька днів тому. Вони на стресі. І, хоча здається, наче немає зовнішніх ознак цього, але ми бачимо, як у матусь іноді немає молока для того, щоб підгодовувати малюків", — розповіла Ярина Вінтонюк.</p>
    <h>"Це — місце, де вони можуть прийти до себе після зони бойових дій"</h>
    <p>У будівлі, яку пошкодила ударна хвиля, перебували свиня, яка наразі годує поросят, а також кози з маленькими козенятами, вівці, кури, індики та три коні. Загалом у притулку живе 381 тварина. Це — кози, вівці, коні, свині, корови, бик, кури, качки, віслюк та козенята, вивезені з Авдіївки, Покровська, Вовчанська та Куп'янська.</p>
    <p>"Притулок діє з літа 2024 року. Сюди ми приймаємо евакуйованих тварин. Це — місце, де вони можуть прийти до себе після того, як вони були у зоні бойових дій. Вони залишилися без господарів, які або загинули, або евакуювалися і не мали змоги вивезти тварин. Деяких з них знайшли військові", — каже Вінтонюк.</p>
    <h>Як допомогти притулку</h>
    <p>Російський дрон пошкодив кілька будівель ферми — ударна хвиля вибила та деформувала вікна й зруйнувала дах.</p>
    <p>"Наразі поки ніхто не відреагував. Але ми шукаємо можливостей, тому що нам потрібні вікна, аби закрити приміщення ферми, щоб тваринки не мерзли. Бо деякі з них — ще зовсім маленькі. Напередодні зими ми вставили шість вікон, з них троє пошкоджені", — розповіла представниця центру "Порятунок тварин Харків".</p>
    <p>З її слів, окрім будівельних матеріалів та допомоги з усуненням наслідків руйнувань, притулок також потребує корму для тварин — зокрема сіна. Допомогти проєкту можна за реквізитами у дописі:</p>
    <p>Харківська окружна прокуратура розпочала досудове розслідування за фактом воєнного злочину (ч. 1 ст. 438 Кримінального кодексу України).</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
</root>
