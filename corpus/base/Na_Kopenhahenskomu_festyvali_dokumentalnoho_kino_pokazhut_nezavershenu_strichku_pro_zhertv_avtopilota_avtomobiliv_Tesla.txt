<root>
  <metadata>
    <source>Суспільне Новини | Suspilne Novyny</source>
    <author>Олег Челяк</author>
    <title>На Копенгагенському фестивалі документального кіно покажуть незавершену стрічку про жертв автопілота автомобілів Tesla</title>
    <language>uk</language>
    <publication_time>2025-03-25T11:41+02:00</publication_time>
    <reference>https://suspilne.media/culture/978489-na-kopengagenskomu-festivali-dokumentalnogo-kino-pokazut-nezaversenu-stricku-pro-zertv-avtopilota-avtomobiliv-tesla/</reference>
  </metadata>
  <document>
    <h>На Копенгагенському міжнародному фестивалі документального кіно (CPH:DOX) покажуть незавершену (work-in-progress) стрічку Андреаса Піхлера з робочою назвою "Файли Tesla", яка розкаже історію зростання впливу Ілона Маска, як він будував імперію та ухилявся від регуляції. А також про жертв автопілота автомобілів Tesla.</h>
    <p>Про це повідомляє Variety.</p>
    <p>Документальний фільм з робочою назвою "Файли Tesla" містить понад 100 гігабайтів злитої інформації, яку вдалося отримати від колишнього працівника компанії Лукаша Крупскі, звільненого у 2022 році з норвезького підрозділу.</p>
    <p>Злив даних опрацювала німецька бізнес-газета Handelsblat, а пізніше італійський режисер Андреас Піхлер зняв документальний фільм, показ якого відбудеться в межах CPH:DOX. Стрічку продюсували Рейнгардт і Крістіан Бітци. Дистрибуцією в Європі займається Mediawan Rights.</p>
    <p>Документальний фільм розкриватиме, як Ілон Маск здобув владу і вплив, та слугуватиме застереженням від цього явища. А також покаже подробиці запуску застосунку безпілотного керування автомобілями Tesla, які, за словами Лукаша Крупскі, не мали належної безпеки, щоб їх допустили до доріг загального користування.</p>
    <h>Що відомо про фільм "Файли Tesla"</h>
    <p>"Сьогодні щоб зрозуміти Ілона Маска, ми повинні вивчити систему Ілона Маска — як він проголошує ідеї, втілює їх у життя та невпинно просуває вперед технологічні рішення, часто ціною правди та з реальними людськими наслідками", — підсумовує синопсис фільму "Файли Tesla".</p>
    <p>Крім зізнань Крупскі, команда документальної стрічки долучила викриття інших працівників компанії. "Ми хотіли вийти за межі даних і показати людську ціну — постраждалі сім'ї, жертви, юристи, які намагаються дати відсіч. Ці історії болючі та глобальні", — сказав генеральний директор Beetz Brothers Крістіан Бітц Variety.</p>
    <p>Анн фон Петерсдорф, яка є продюсеркою стрічки, розповіла Variety, що Tesla і її гендиректор Ілон Маск зараз є фігурантами безлічі розслідувань Мін'юсту США і в Європі. Вона розмірковує, чи його безпрецедентна близькість до Дональда Трампа може бути ознакою наміру захиститись.</p>
    <p>В стрічці будуть три основні наративи:</p>
    <ul>
      <li>про вплив Маска на Tesla, його перетворення з технопідприємця на політичного стратега;</li>
      <li>історії жертв, особисті трагедії через автопілот автомобілів компанії;</li>
      <li>остання зосереджена на журналістських, розслідуваннях проти Маска, що виявили у витоку даних систему приховування від регуляції, зв'язок між компанією і політичною владою США.</li>
    </ul>
    <h>Що відомо про кінофестиваль CPH:DOX у Копенгагені</h>
    <p>Копенгагенський міжнародний фестиваль документального кіно (Copenhagen International Documentary Festival, CPH: DOX) — щорічний міжнародний кінофестиваль, що проходить у Копенгагені (Данія) з 2003 року. Це найбільший фестиваль документального кіно у Північній Європі.</p>
    <p>Цьогоріч фестиваль проходить з 19 до 30 березня. У його межах відбулася світова прем'єра документальної стрічки Аліси Коваленко "З любов'ю з фронту". Стрічка номінована у категорії Dox:Award. Це відеощоденник, присвячений сину режисерки Тео.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p>Поділіться своєю історією з Суспільне Культура. З нами можна зв'язатися у соціальних мережах та через пошту: culture@suspilne.media</p>
  </document>
</root>
