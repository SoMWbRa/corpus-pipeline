<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Уряд ухвалив рішення про ліквідацію КРАІЛ</title>
    <language>uk</language>
    <publication_time>2025-03-25T15:20+02:00</publication_time>
    <reference>https://suspilne.media/979135-urad-uhvaliv-risenna-pro-likvidaciu-krail/</reference>
  </metadata>
  <document>
    <h>Уряд 25 березня ухвалив рішення про ліквідацію Комісії з регулювання азартних ігор та лотерей (КРАІЛ). Її повноваження виконуватиме державне агентство "ПлейСіті".</h>
    <p>Про це у Telegram повідомив постійний представник уряду у Верховній раді Тарас Мельничук.</p>
    <p>"Прийнято рішення ліквідувати Комісію з регулювання азартних ігор та лотерей. Установлено, що правонаступником майна, прав і обов’язків Комісії, є державне агентство "ПлейСіті", — йдеться у його дописі.</p>
    <p>Також, за його словами, уряд утворив комісію з ліквідації КРАІЛ та вніс відповідні зміни до низки документів Кабінету міністрів.</p>
    <p>"ПлейСіті" працюватиме під координацією Міністерства цифрової трансформації, яке контролюватиме ринок азартних ігор і лотерей.</p>
    <p>У відомстві назвали пріоритетні завдання "ПлейСіті":</p>
    <ul>
      <li>цифровізація процесу видачі ліцензій, щоб створити єдині прозорі правила для всіх гравців ринку;</li>
      <li>впровадження інструменти контролю за ринком та боротьби з нелегальними казино;</li>
      <li>стимулювання податкових надходжень з легального ринку казино та лотерей — держава може отримувати до 10 млрд грн податків щороку, які спрямовуватимуть на потреби Сил оборони;</li>
      <li>боротьба з казино з російським слідом.</li>
    </ul>
    <h>Ліквідація КРАІЛ</h>
    <p>4 грудня 2024 року Верховна рада ухвалила закон №9256д про посилення контролю на гральному ринку, який зокрема передбачає ліквідацію Комісії з регулювання азартних ігор та лотерей (КРАІЛ).</p>
    <p>4 січня 2025 року президент Володимир Зеленський підписав його.</p>
    <p>21 березня уряд створив державне агентство "ПлейСіті" на заміну КРАІЛ, яке контролюватиме Мінцифра.</p>
  </document>
</root>
