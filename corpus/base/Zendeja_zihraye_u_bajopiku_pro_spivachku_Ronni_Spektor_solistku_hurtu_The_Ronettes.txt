<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>Зендея зіграє у байопіку про співачку Ронні Спектор, солістку гурту The Ronettes</title>
    <language>uk</language>
    <publication_time>2025-03-26T18:10+02:00</publication_time>
    <reference>https://suspilne.media/culture/980127-zendea-zigrae-u-bajopiku-pro-spivacku-ronni-spektor-solistku-gurtu-the-ronettes/</reference>
  </metadata>
  <document>
    <h>Зендея зіграє співачку Ронні Спектор у байопіку Be My Baby від режисера "Місячного світла" Баррі Дженкінса. Коли саме стартує виробництво — поки точно невідомо.</h>
    <p>Про це повідомляє Deadline.</p>
    <p>Права на екранізацію життя Спектор придбала американська продюсерська компанія A24. Сценарій до фільму напише Девід Кайґанич, автор "Суспірії" та "Разом із кістками".</p>
    <p>Режисером стрічки стане Баррі Дженкінс, лауреат премії "Оскар" 2017 року за фільм "Місячне сяйво" в номінаціях "Найкращий фільм року" та "Найкращий адаптований сценарій".</p>
    <p>Зендея зіграє легендарну співачку. Видання додає, що вона з Дженкінсом вже домовилася про версію історії Спектор, яка могла б занурити глядачів у те, яким було життя співачки з проблемним продюсером, а не традиційний байопік.</p>
    <p>Співачка Ронні Спектор пішла з життя у 2022 році, але робота над проєктом розпочалася за декілька років до того, тому вона особисто обрала Зендею на роль себе у фільмі.</p>
    <p>Сюжет буде зосереджений на тому, як формувався гурт The Ronettes і як він підписав контракт із лейблом Philles Records, яким керував Філ Спектор, що згодом став чоловіком Ронні. Саме на цьому лейблі гурт записав свій хіт Be My Baby. Фільм також висвітлюватиме розлучення Спекторів у 1974 році та боротьбу Ронні за повернення прав на свою музику.</p>
    <h>Хто така Зендея</h>
    <p>Зендея — американська акторка та співачка.</p>
    <p>Її гра підлітки, яка страждає від наркотичної залежності, у драматичному серіалі від HBO "Ейфорія" зробила її двічі наймолодшою ​​лауреаткою премії "Еммі" за найкращу головну роль.</p>
    <p>Крім того, вона зіграла у фільмі "Дюна" та втілила героїню Емджей, дівчину Пітера Паркера / Людини-павука, у кіновсесвіті Marvel ("Людина-павук: Повернення додому", "Людина-павук: Далеко від дому", "Людина-павук: Додому шляху нема").</p>
    <h>Читайте нас у Facebook, Instagram і Telegram, дивіться наш YouTube і TikTok</h>
    <p>Поділіться своєю історією з Суспільне Культура. З нами можна зв'язатися у соціальних мережах та через пошту: culture@suspilne.media</p>
  </document>
</root>
