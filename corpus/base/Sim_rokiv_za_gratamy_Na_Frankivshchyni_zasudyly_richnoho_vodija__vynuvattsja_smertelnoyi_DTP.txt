<root>
  <metadata>
    <source>Суспільне Новини | Suspilne Novyny</source>
    <author>Ганна Водницька</author>
    <title>Сім років за ґратами. На Франківщині засудили 21-річного водія — винуватця смертельної ДТП</title>
    <language>uk</language>
    <publication_time>2025-03-26T18:27+02:00</publication_time>
    <reference>https://suspilne.media/ivano-frankivsk/980125-sim-rokiv-za-gratami-na-frankivsini-zasudili-21-ricnogo-vodia-vinuvatca-smertelnoi-dtp/</reference>
  </metadata>
  <document>
    <h>На Івано-Франківщині до семи років ув'язнення засудили 21-річного водія, який увечері 8 серпня 2024 року спричинив смертельну ДТП у Надвірній. Тоді в аварії загинули дві людини та травмувалися дві неповнолітні дівчини.</h>
    <p>Про це інформують на Facebook-сторінці Івано-Франківської обласної прокуратури.</p>
    <p>У суді прокурори довели, що обвинувачений перебував за кермом свого автомобіля BMW X5 без посвідчення.</p>
    <p>"Він перевищив швидкість та виїхав на зустрічну смугу руху, де допустив зіткнення з автомобілем Opel Zafira. Внаслідок аварії двоє людей загинули — 59-річний водій та 64-річна пасажирка. Ще дві 15-річні дівчини отримали травми середньої тяжкості, що викликали тривалий розлад здоров'я", — йдеться у дописі.</p>
    <p>Суд визнав винним 21-річного чоловіка у порушенні правил безпеки дорожнього руху за ч. 3 ст. 286 Кримінального кодексу України й призначив покарання — сім років ув'язнення з позбавленням права керувати транспортними засобами строком на три роки. Засудженого заарештували у залі засідань.</p>
    <p>Якщо обвинувачений не подасть апеляційну скаргу, вирок набуде законної сили.</p>
    <p>Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
</root>
