<root>
  <metadata>
    <source>Суспільне Новини | Suspilne Novyny</source>
    <author>Богдана Шевчук</author>
    <title>По 6-10 нападів на добу: в однорічної волинянки діагностували епілепсію. Поради волинських медиків</title>
    <language>uk</language>
    <publication_time>2025-03-26T19:41+02:00</publication_time>
    <reference>https://suspilne.media/lutsk/979707-po-6-10-napadiv-na-dobu-v-odnoricnoi-volinanki-diagnostuvali-epilepsiu-poradi-volinskih-medikiv/</reference>
  </metadata>
  <document>
    <h>Однорічна Мілана — з села Ветли Камінь-Каширського району. Волинські медики діагностували у дівчинки епілепсію та синдром Веста.</h>
    <p>Про те, як розпізнати ранні прояви епілепсії у немовляти, 26 березня, у Всесвітній день боротьби з епілепсією, розповіла мама дівчинки Іванна Ярмолюк на Facebook-сторінці Волинського медоб'єднання материнства і дитинства.</p>
    <h>Історія хвороби</h>
    <p>Зі слів мами, Мілана народилася на 35 тижні вагітності, вона з двійні. Жінка не розуміла, що у доньки судоми, вважала, що просто болить живіт.</p>
    <q>"Я думала, що епілепсія — це коли людина синіє, падає, у неї судоми й піна з рота, а Міланка просто плакала без упину по 4-6 годин. Вона кричала, стискалася, закочувала очі під лоб. Я списувала її стан на прорізування зубів, біль у животику — але аж ніяк не мала думки про епілепсію", — каже мама.</q>
    <p>Іванна Ярмолюк додала, що батькам треба бути уважними до стану малюків, адже донька через епілепсію відставала у розвитку: не переверталася, погано реагувала, не відгукувалася на ім’я.</p>
    <q>"Вже після трьох днів лікування напади у доньки припинилися, хоча до лікування виникали по 6-10 разів на день. За цей час вона навчилася самостійно сідати, повзати, грається. Від початку лікування у листопаді короткочасні судоми в Мілани були лише двічі", — розповідає Іванна.</q>
    <h>Поради лікарів</h>
    <p>Зі слів дитячої лікарки-неврологині Оксани Тісної, епілепсія — це одне із найпоширеніших хронічних неврологічних захворювань як серед дорослих, так і серед дітей. Це хронічний розлад мозкової діяльності, для якого характерні повторювані напади.</p>
    <q>"Коли електричні імпульси, які забезпечують нормальне функціонування головного мозку, набувають характеру некерованих розрядів надвисокої частоти, виникає судомний напад. Він супроводжується скороченням різних груп м'язів тіла", — каже лікарка.</q>
    <p>З її слів, судомному нападу неможливо запобігти. Людина не відчуває його наближення, тож не може завчасно попросити про допомогу.</p>
    <p>Що необхідно зробити:</p>
    <ul>
      <li>Покласти людину горизонтально, повернувши на бік;</li>
      <li>Захистити голову від травматизації, підклавши під неї щось м'яке;</li>
      <li>Викликати екстрену медичну допомогу та зафіксувати тривалість нападу до приїзду "швидкої".</li>
    </ul>
    <p>Чого робити не можна:</p>
    <ul>
      <li>Утримувати людину під час нападу силою за руки чи ноги;</li>
      <li>У жодному разі не запихайте до рота людини під час судомного нападу будь-які предмети (ложку, пальці, шпатель). По-перше, через напруження жувальних м'язів зробити це дуже непросто. По-друге,  можна ненавмисно подразнити корінь язика, що призведе до рефлекторного блювання і затікання вмісту шлунка в дихальні шляхи. По-третє, ви можете пошкодити зуби, уламки яких теж можуть потрапити в дихальні шляхи.</li>
    </ul>
    <p>Довідково: 26 березня — день обізнаності про епілепсію. Для збільшення обізнаності про епілепсію, дій під час нападу і задля прояву підтримки людей з епілепсією у всьому світі цього дня вдягають фіолетові одяг чи аксесуари та проводять тематичні активності.</p>
    <p>Термінові новини читайте в Telegram та Viber Суспільне Луцьк. Також ми є у WhatsApp.</p>
  </document>
</root>
