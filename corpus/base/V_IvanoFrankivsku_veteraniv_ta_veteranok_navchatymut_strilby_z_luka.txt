<root>
  <metadata>
    <source>Суспільне Новини | Suspilne Novyny</source>
    <author>Ірина Каразуб, Інна Сендецька-Монюк</author>
    <title>В Івано-Франківську ветеранів та ветеранок навчатимуть стрільби з лука</title>
    <language>uk</language>
    <publication_time>2025-03-25T19:18+02:00</publication_time>
    <reference>https://suspilne.media/ivano-frankivsk/979301-v-ivano-frankivsku-veteraniv-ta-veteranok-navcatimut-strilbi-z-luka/</reference>
  </metadata>
  <document>
    <h>На базі простору "Ветераницивільні ПЕТРОС" в Івано-Франківську відкрили набір у школу для стрільби з олімпійського лука для ветеранів та ветеранок. Навчання стане не лише частиною їхньої реабілітації, а й можливістю працевлаштування в громадах області як інструкторів з цього виду спорту.</h>
    <p>Про це Суспільному розповіла співзасновниця проєкту "Петрос" Наталка Найда.</p>
    <p>З її слів, ідея школи виникла після проведення забігу "Frankivsk Half Marathon-2024". Під час акції зібрали понад 1 мільйон гривень на закупівлю адаптивного спортивного спорядження для ветеранів та ветеранок. За половину суми придбали обладнання для стрільби з олімпійського лука, аби навчати колишніх військових.</p>
    <p>"Плануємо групу на 15 людей. Але якщо буде 30 чи 40 охочих, то ми залюбки їх приймемо. Подивимося, скільки зберемо, поспілкуємося з цими людьми, сформуємо графік. Треба розуміти, що ця школа — пілотна. Ніхто ніколи такого не робив", — пояснює Наталка Найда</p>
    <p>Головною тренеркою ветеранів та ветеранок буде українська лучниця, призерка Олімпійських ігор Катерина Дубровіна. Після навчання колишніх військовослужбовців планують працевлаштувати у громадах, де вони теж навчатимуть побратимів та посестер.</p>
    <p>"Дуже важливою є комунікація, яку ми вибудовуємо з міськими головами, зокрема, інших міст. Має бути розуміння, для чого це. Наша ідея: щоб ці хлопці на місцях тренували, займалися з іншими ветеранами й приїжджали теж у лікарні до захисників. Тобто, рівний до рівного, ветерани з ветеранами. Така ось ідея", — каже Наталка Найда.</p>
    <p>Створення таких шкіл сприятиме розвитку спорту та допомагатиме залучати військовослужбовців та військовослужбовиць по всій області, каже співзасновник ініціативи, ветеран Юрій Гапончук.</p>
    <p>"Це для того, щоб ветеранів чимось зацікавити, щоб вони не сиділи вдома, щоб розвивалися і мали мотивацію. Великий запит був саме від ветеранів, щоб займатися стрільбою з олімпійського лука. Бо це — цікаво, це не потребує дуже великих фізичних навантажень, і тому ми зініціювали такий напрям", — розповів Юрій Гапончук.</p>
    <p>Заняття у школі планують почати після 20 квітня. Навчальний курс триватиме до двох з половиною місяців, додає Наталка Найда.</p>
    <p>Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
</root>
