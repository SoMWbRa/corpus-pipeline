<root>
  <metadata>
    <source>Суспільне Новини | Suspilne Novyny</source>
    <author>Анастасія Губіна</author>
    <title>На Запоріжжі надзвичайники врятували зайченя з пожежі, яка виникла через підпал трави</title>
    <language>uk</language>
    <publication_time>2025-03-25T13:28+02:00</publication_time>
    <reference>https://suspilne.media/zaporizhzhia/978919-na-zaporizzi-nadzvicajniki-vratuvali-zajcena-z-pozezi-aka-vinikla-cerez-pidpal-travi/</reference>
  </metadata>
  <document>
    <h>Вчора, 24 березня, у Запорізькому районі сталася пожежа, яка виникла через паління трави. Надзвичайники ліквідували загоряння та врятували з вогню зайченя.</h>
    <p>Про це сьогодні, 25 березня, повідомили в ГУ ДСНС України у Запорізькій області.</p>
    <p>Зазначається, що пожежа сталася внаслідок того, що люди палили траву — це може бути небезпечно для тварин, які живуть на цій території:</p>
    <q>"У малюка обпалена шерсть, і він вижив лише дивом. Якщо дорослі тварини можуть втекти від небезпеки, то малеча залишається заручником диму і вогню. Пожежа сталася через паліїв, що палили траву. Зазвичай під час таких загорянь неминуче гинуть тварини", — йдеться у повідомленні.</q>
    <p>Рятувальники просять жителів регіону не спалювати сміття та сухостій, а у разі виявлення пожежі телефонувати за номером 101.</p>
    <h>Яка відповідальність передбачена за спалювання листя та сухостою</h>
    <ul>
      <li>Адміністративна – штраф для громадян від 3 060 до 6 120 грн (ст. 77-1 КУпАП).</li>
      <li>У разі тяжких наслідків (завдання шкоди життю, здоров’ю людей, знищення будівель) – кримінальна відповідальність за ст. 245 КК України (штраф до 306 000 грн або позбавлення волі на строк до 5 років).</li>
    </ul>
    <p>Оскільки в Україні триває воєнний стан, то спалювання сухостою може бути прирівняне до диверсій. За це передбачена відповідальність до 15 років ув’язнення або довічного терміну (ст. 113 КК України – "Диверсія").</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
</root>
