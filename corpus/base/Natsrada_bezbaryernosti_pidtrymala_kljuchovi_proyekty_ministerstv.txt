<root>
  <metadata>
    <source>Суспільне Новини | Suspilne Novyny</source>
    <author>Дар'я Кінша, Анна Самара</author>
    <title>Нацрада безбар’єрності підтримала ключові проєкти міністерств</title>
    <language>uk</language>
    <publication_time>2025-03-26T20:06+02:00</publication_time>
    <reference>https://suspilne.media/980207-nacrada-bezbarernosti-pidtrimala-klucovi-proekti-ministerstv/</reference>
  </metadata>
  <document>
    <h>26 березня Національна Рада безбар’єрності підтримала прийняття ключових проєктів, представлених міністерствами. Учасники засідання визначили подальші етапи реалізації Плану заходів з втілення Національної стратегії зі створення безбар’єрного простору в Україні до 2030 року.</h>
    <p>Про це повідомляє кореспондентка Суспільного.</p>
    <p>Одним із ключових проєктів став "Рух без бар'єрів", ініційований першою леді України Оленою Зеленською.</p>
    <q>"Це безбар'єрний маршрут, визначений транспортно-пішохідний шлях у громаді, який буде організований таким чином, щоб забезпечити максимальну доступність для людей з інвалідністю та мобільних груп населення", — розповів віцепрем'єр-міністр з відновлення України – міністр розвитку громад та територій Олексій Кулеба.</q>
    <p>Проєкт передбачає:</p>
    <ul>
      <li>облаштування безбар'єрних перехресть, переходів, навчальних закладів, громадського транспорту;</li>
      <li>встановлення навігаційних знаків і тактильних позначок для забезпечення безпеки і комфорту всіх громадян;</li>
      <li>створення повноцінної системи, яка дозволяє кожному зручно пересуватися містом.</li>
    </ul>
    <q>"Сьогодні ми реалізуємо у 15 пілотних населених пунктах цей проєкт і плануємо масштабувати його максимально швидко по всій країні", — заявив Кулеба.</q>
    <p>За його словами, одним із перших міст, що активно впроваджують проєкт, став Київ. Військова адміністрація столиці розробила маршрут довжиною 2,5 км, який включає:</p>
    <ul>
      <li>325 об'єктів, з яких 229 – приватна власність, 18 – комунальна, 17 – державна;</li>
      <li>три школи, чотири садочки, 50 об’єктів транспортної інфраструктури;</li>
      <li>172 об'єкти бізнесу, зокрема кафе, ресторани, магазини, аптеки.</li>
    </ul>
    <p>Більшість цих об'єктів поки що не є безбар’єрними, але роботи вже тривають. Аналогічні маршрути розробляють Львів і Житомир.</p>
    <q>"Сьогодні долучилися до нас більше 50 представників великого мережевого бізнесу. Більше тисячі представників малого бізнесу на місцевому рівні вже з нами", — зазначив міністр розвитку громад та територій.</q>
    <p>Кулеба розповів, що держава бере на себе фінансування державних об'єктів на маршрутах, а витрати будуть покриватися за рахунок міських та обласних бюджетів, державних коштів, грантів та допомоги міжнародних партнерів.</p>
    <p>У перспективі планується створення національного цифрового додатку для відстеження стану безбар'єрних маршрутів. Попередній розрахунок показує, що реконструкцію маршрутів у всіх пілотних містах планують розпочати вже цього року.</p>
    <p>На сьогодні понад 800 громад висловили бажання приєднатися до проєкту, а до 2030 року планується охопити 90% соціально значущих об'єктів країни.</p>
    <h>Програми підтримки зайнятості та професійного розвитку</h>
    <p>На засіданні Національної Ради безбар’єрності перший віцепрем'єр-міністерка — міністерка економіки України Юлія Свириденко наголосила, що у 2024 році завдяки державним програмам грантів, мікрогрантів, працевлаштування осіб з інвалідністю та ваучерів на здобуття нових кваліфікацій роботу знайшли або опанували нову професію 330 тисяч людей. У 2023 році таких було 295 тисяч.</p>
    <p>За її словами, зокрема, підтримку вже отримали 25 тисяч грантоотримувачів, а загальний обсяг фінансування становив 5,4 мільярда гривень. За рахунок цієї ініціативи у 2024 році було створено 44 тисячі нових робочих місць.</p>
    <q>"Ми зробили грант підтримки для ветеранів, ветеранок та членів їх родин. І 1400 ветеранів, навіть цифра більша, якраз опікуються цією підтримкою", — розповіла міністерка.</q>
    <p>За її словами, багато людей бажають працювати, проте їхні навички не відповідають сучасним вимогам ринку праці. Для вирішення цієї проблеми уряд запровадив програму ваучерів на навчання, яка передбачає фінансування професійної освіти у розмірі 30 тисяч гривень.</p>
    <q>"Ви звертаєтесь до Центру зайнятості і отримуєте на безповоротній основі 30 тисяч гривень, які ви можете витратити на навчання в ліцензованих закладах освіти в нашій державі. 23 тисячі ваучерів було надано тільки минулого року. І здебільшого люди обираються в такі напрямки, як медичні працівники, соціальна служба, трактористи, водії, трактори", — розповіла Свириденко.</q>
    <p>У 2023 році уряд запустив програму компенсації витрат на створення робочих місць для осіб з інвалідністю. За словами Свириденко, вже 2 тисячі роботодавців отримали відповідну компенсацію, а нове законодавство дозволить масштабувати цю ініціативу по всій країні.</p>
    <p>Разом із міжнародними партнерами уряд також запустив ініціативу "Хартія стійкості людського капіталу". Основна мета – впровадження принципів, що сприятимуть здоров'ю та добробуту працівників. У рамках цієї програми бізнесу пропонуються такі ініціативи:</p>
    <ul>
      <li>корпоративні програми ментального здоров'я;</li>
      <li>запровадження гнучкого графіка та механізмів запобігання професійному вигоранню;</li>
      <li>забезпечення доступу до освіти та професійного розвитку.</li>
    </ul>
    <q>"Наступний рік у нас мають бути 500 компаній у цій Харті не 25, як зараз є на першому етапі, а 500 компаній, які беруть до себе певні зобов'язання і проваджують, в принципі, безбережності у своїй роботі. Тому що ми всі розуміємо, що через людські капітали робота з людьми буде зараз найбільш важливою складовою діяльністю українського підприємця", — наголосила міністерка економіки.</q>
    <p>Перша леді України Олена Зеленська повідомила, що до розробки плану заходів щодо реалізації безбар'єрності у найближчі роки долучилися більш як 230 профільних експертів та понад 50 громадських організацій. Наразі у громадах створено понад 500 місцевих рад з безбарʼєрності.</p>
  </document>
</root>
