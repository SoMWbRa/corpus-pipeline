<root>
  <metadata>
    <source>Суспільне Новини | Suspilne Novyny</source>
    <author>Олена Попович, Оксана Хлєбус</author>
    <title>"Вікна розчахнулися, стелі попадали". Очевидці про атаку Корабельного району Херсона</title>
    <language>uk</language>
    <publication_time>2025-03-25T17:38+02:00</publication_time>
    <reference>https://suspilne.media/kherson/979187-vikna-rozcahnulisa-steli-popadali-ocevidci-pro-ataku-korabelnogo-rajonu-hersona/</reference>
  </metadata>
  <document>
    <h>У Корабельному районі Херсона місцеві жителі прибирають наслідки чергового російського обстрілу. 25 березня близько четвертої ранку військові РФ атакували житлові квартали з артилерії. Люди розповідають, що удари були такої сили, що зруйнували й пошкодили будинки. Самим же їм довелось ховатись хто де.</h>
    <h></h>
    <p>Сьогодні вранці російський снаряд влучив у будинок Світлани Балезіної. Її родина в цей час спала.</p>
    <p>"Перший "приліт" був за будинком, о 3:40 ранку. Потім вже прилетіло у сам будинок. Вся передня частина пошкоджена, прибудови немає, частини даху немає, вікна пошкоджені. Коли вперше "прилетіло",  ми підскочили, побігли. Вдруге — вже були у підвалі", — говорить жінка.</p>
    <p>Люди відчули два удари, говорить місцева жителька Валентина Квітко. ЇЇ будинок також пошкоджений через артилерійський обстріл РФ.</p>
    <p>"Ми в хаті були, спали. Перший приліт — ми підскочили, побігли в коридор. І одразу другий. У кухні вікна розчахнулися, стелі попадали. Ми в цей час в коридорі стояли, мене всю затрусило. Я одягнулася, вискочила, зайшла, а тут таке сталось", — каже херсонка.</p>
    <p>У будинку Людмили Лазорко пошкоджені вікна і дах. Жінка говорить, п'ять днів тому російські військові також обстрілювали цей житловий квартал.</p>
    <p>"Я була в крайній кімнаті, почула перший "приліт. Він був трошки далі від нас, а потім — другий. В будинку все затріщало, посипалося. Звісно, перелякалася дуже", — розповіла Людмила Лазорко.</p>
    <h>Раніше ОВА повідомляла, що російські військові 25 березня атакували дроном велосипедиста у Херсоні.</h>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
