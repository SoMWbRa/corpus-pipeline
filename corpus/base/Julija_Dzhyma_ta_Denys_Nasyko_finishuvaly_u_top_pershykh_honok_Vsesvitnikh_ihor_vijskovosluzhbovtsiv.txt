<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Юлія Джима та Денис Насико фінішували у топ-15 перших гонок Всесвітніх ігор військовослужбовців-2025</title>
    <language>uk</language>
    <publication_time>2025-03-25T20:03+02:00</publication_time>
    <reference>https://suspilne.media/sport/979379-ulia-dzima-ta-denis-nasiko-finisuvali-u-top-15-persih-gonok-vsesvitnih-vijskovih-zimovih-igor-2025/</reference>
  </metadata>
  <document>
    <h>У швейцарському Люцерні стартували п'яті зимові Всесвітні ігри військовослужбовців CISM, які відбудуться в період 23-30 березня 2025 року. У програмі змагань серед інших видів спорту також є і біатлон, в якому взяли участь українські спортсмени.</h>
    <p>Біатлонну програму Ігор відкрили жіноча та чоловіча спринтерські гонки. Україну на старті змагань у Люцерні представили вісім спортсменів: по чотири жінки та чоловіка. До складу жіночої команди увійшли Юлія Джима, Ірина Петренко, Анна Кривонос та Надія Бєлкіна, а чоловічої — Денис Насико, Руслан Ткаленко, Богдан Цимбал та Артем Тищенко.</p>
    <h>Як пройшов спринт на змаганнях в Люцерні?</h>
    <ul>
      <li>Найкращий результат серед українок показала Джима. Попри те, що біатлоністка показала найгіршу стрільбу серед українок — здійснила три хиби — посіла 15-те місце у підсумковому протоколі.</li>
      <li>Петренко стала єдиною українкою, яка закрила усі 10 мішеней на обидвох стрільбах. У підсумку біатлоністка фінішувала 17-ю.</li>
      <li>Одразу дві українські біатлоністки припустились двох хиб, при чому обидві на "лежках" — Кривонос та Бєлкіна. І Анна, і Надія потрапили до топ-40, посівши 34-те та 39-те місце відповідно.</li>
      <li>Серед чоловіків топрезультат у Насика — 11-те місце: українець не закрив лише одну мішень на стартовій "лежці", натомість "стійку" пройшов "чисто".</li>
      <li>Ще два українських біатлоністи фінішували у топ-30: Ткаленко, який заробив по одному штрафному колу на обох вогневих рубежах, фінішував 24-м, а Цимбал двічі схибив на "лежці" та завершив спринт 28-м. Тищенко показав найгірший результат серед українців — з трьома хибами фінішував на 44-й сходинці.</li>
    </ul>
    <h>Спринт. Жінки</h>
    <ol>
      <li>Лу Жанмонно (Франція, 0+0)  23:01.8</li>
      <li>Наталія Сидорович (Польща, 0+0) +21.4</li>
      <li>Самуела Комола (Італія, 0+1) +51.7</li>
    </ol>
    <p>...</p>
    <ul>
      <li>15. Юлія Джима (Україна, 2+1)  +2:16.3</li>
      <li>17. Ірина Петренко (Україна, 0+0)  +2:31.4</li>
      <li>34. Анна Кривонос (Україна, 2+0)  +4:19.8</li>
      <li>39. Надія Бєлкіна (Україна, 2+0)  +5:32.8</li>
    </ul>
    <h>Спринт. Чоловіки</h>
    <ol>
      <li>Ерік Перро (Франція, 1+0) 25:25.1</li>
      <li>Йоша Буркгальтер (Швейцарія, 1+0) +1:09.2</li>
      <li>Якоб Кульбін (Естонія, 0+0) +1:10.5</li>
    </ol>
    <p>...</p>
    <ul>
      <li>11. Денис Насико (Україна, 1+0)  +1:51.2</li>
      <li>24. Руслан Ткаленко (Україна, 1+1)  +2:36.2</li>
      <li>28. Богдан Цимбал (Україна, 2+0)  +2:51.8</li>
      <li>44. Артем Тищенко (Україна, 2+1)  +4:40.2</li>
    </ul>
    <p>Швейцарія також організувала параспортивні змагання, щоб гарантувати участь солдат, які отримали поранення під час виконання завдань.</p>
    <p>Наступним біатлонним стартом на турнірі стане змішана естафета, яка відбудеться у четвер, 27 березня.</p>
  </document>
</root>
