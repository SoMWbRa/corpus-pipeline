<root>
  <metadata>
    <source>Суспільне Новини | Suspilne Novyny</source>
    <author>Олена Коновалова, Ярослава Антошевська</author>
    <title>У територіальному сервісному центрі МВС Хмельницького запрацювала оновлена система електронного запису</title>
    <language>uk</language>
    <publication_time>2025-03-25T16:10+02:00</publication_time>
    <reference>https://suspilne.media/khmelnytskiy/979099-u-teritorialnomu-servisnomu-centri-mvs-hmelnickogo-zapracuvala-onovlena-sistema-elektronnogo-zapisu/</reference>
  </metadata>
  <document>
    <h></h>
    <h>Відсьогодні в територіальному сервісному центрі МВС України, що в Хмельницькому, запрацювала оновлена система електронного запису. Система стала більш захищеною від хакерських атак і автоматизованих ботів.</h>
    <p>Про це в коментарі Суспільному розповів начальник сервісного центру Володимир Заболотний.</p>
    <p>Труднощів із записом до територіального сервісного центру МВС України, що в Хмельницькому, розповідає місцевий житель Дмитро Статівко, не було. Зареєструвався тиждень тому.</p>
    <q>"Зареєструвався онлайн, послуга – переоформити авто, поставити на облік".</q>
    <p>Хмельничанка Катерина Войтенко обрала інший спосіб.</p>
    <q>"Стою з восьмої ранку, хочу скласти практичний іспит, прийшла до термінала, так, як можна взяти годину саму раненьку, тому що онлайн буде пізніше".</q>
    <p>У черзі, каже, стоїть понад годину.</p>
    <q>"Можна пробути цілий день. У Вінниці – п’ять терміналів, у Тернополі – три термінали, а в нас – один. Бажано побільше терміналів, було б швидше, не було б такої черги".</q>
    <p>Разом із Катериною Войтенко в черзі о 09:00 — близько трьох десятків людей. Вівторок – найбільш відвідуваний день у сервісному центрі, кажуть працівники, бо перший робочий після вихідних. Відсьогодні, розповів начальник територіального сервісного центру Володимир Заболотний, тут запрацювала оновлена система електронного запису.</p>
    <q>"У терміналі можна взяти талон тільки на той самий день. Наприклад, якщо сьогодні 25 березня, то на 25 березня можна взяти талон тільки в терміналі. Онлайн можна записатися на 21 день наперед".</q>
    <p>Онлайн-реєстрація після оновлення, каже, збільшилася на тиждень, раніше це було 14 днів. Загалом, додає, система стала захищенішою від хакерських атак і автоматизованих ботів, що дозволить зареєструватися і скористатися послугами більшій кількості людей. Наразі, щодня, зі слів начальника, у центрі обслуговують три сотні відвідувачів. За оновленою системою, додає, від сьогодні працюватимуть усі сервісні центри України.</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
</root>
