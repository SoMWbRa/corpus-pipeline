<root>
  <metadata>
    <source>Суспільне Новини | Suspilne Novyny</source>
    <author>Ірина Каразуб</author>
    <title>Податкову службу в Івано-Франківській області очолив Віктор Яцишин: що він задекларував у 2024</title>
    <language>uk</language>
    <publication_time>2025-03-26T11:32+02:00</publication_time>
    <reference>https://suspilne.media/ivano-frankivsk/979523-podatkovu-sluzbu-v-ivano-frankivskij-oblasti-ocoliv-viktor-acisin-so-vin-zadeklaruvav-u-2024/</reference>
  </metadata>
  <document>
    <h>Віктора Яцишина призначили виконувачем обов'язків начальника Головного управління Державної податкової служби в Івано-Франківській області. Він розпочав роботу 25 березня 2025 року.</h>
    <p>Про це повідомили на сайті установи.</p>
    <h>Що задекларував новий керівник</h>
    <p>До нової посади у 2024 році Віктор Яцишин працював детективом Департаменту детективів зі стратегічного захисту економіки в Бюро економічної безпеки України. На цій посаді в е-декларації він зазначив, що торік заробив 332 тисячі 936 гривень. Віктору Яцишину виплатили 600 тисяч 775 гривень пенсії. Також він отримав 13 тисяч 250 гривень соціальних виплат.</p>
    <p>Дружина новопризначеного керівника Уляна Яцишин отримала 2 мільйони 522 тисячі 764 гривні доходу від підприємницької діяльності. За даними аналітичної системи Youcontrol, вона займається роздрібною торгівлею.</p>
    <p>Віктор Яцишин зберігає готівкою 40 тисяч доларів, 10 тисяч євро та 100 тисяч гривень. Його дружина — 80 тисяч доларів, 30 тисяч євро та 600 тисяч гривень. Подружжя не тримає грошей у банках.</p>
    <p>Ще 115 тисяч гривень та 888 тисяч гривень Віктор Яцишин отримав від продажу автівки та нерухомого майна.</p>
    <p>У власності Віктора Яцишина є автомобіль Audi Q5 2017 року випуску. Його він придбав за 474 тисячі 391 гривню у 2021 році. Також він має право на користування Peugeot Traveller 2017 року за 870 тисяч гривень. Власник авто — Василь Мельничук.</p>
    <p>На дружину зареєстровані два автомобілі — Opel Vectra 1990 року, а також Peugeot 307 SW 2007 року. Також в Уляни Яцишин є право на користування ще двома автівками — Chevrolet Bolt 2017 року (належить доньці Юліані Яцишин) та Opel Vivaro 2012 року випуску (належить Орисі Мельничук).</p>
    <p>У новопризначеного керівника податкової служби є будинок площею 384,8 метра квадратних та ділянка у Чукалівці — 1009 метрів квадратних. Їхня вартість на момент набуття власності становить 479 тисяч 289 гривень та 234 тисячі 70 гривень відповідно.</p>
    <p>Спільно з родичкою Ганною Яцишин Віктор Яцишин володіє квартирою в Івано-Франківську площею 140,3 метра квадратних.</p>
    <p>Його дружина Уляна Яцишин в Івано-Франківську має квартиру площею 87,3 метра квадратних та користується приміщенням на 109 метрів квадратів.</p>
    <p>Нерухомість подружжя придбало у 2009-2014 роках.</p>
    <h>Що відомо про Віктора Яцишина</h>
    <p>Віктор Яцишин народився у 1974 році в селі Угорники поблизу Івано-Франківська. Він здобув дві освіти за спеціальністю "Економіка підприємства" в Івано-Франківському національному технічному університеті нафти і газу та "Право" в Івано-Франківському університеті права імені Короля Данила (нині — Університет Короля Данила).</p>
    <p>Віктор Яцишин з 1997 року працює у сфері державного управління. Чоловік є державним службовцем 6 рангу.</p>
    <p>Упродовж 1998–2018 років проходив службу в органах податкової міліції Державної податкової адміністрації, Державної фіскальної служби та Міністерства доходів і зборів України, де обіймав керівні посади.</p>
    <p>У 2018-2021 роках працював у Державній фіскальній службі України. У цей період був начальником оперативного управління ГУ ДФС в Івано-Франківській та Тернопільській областях. Також обіймав посаду першого заступника начальника Головного управління ДФС в Івано-Франківській області.</p>
    <p>З 2021 до 2024 року — служба в Бюро економічної безпеки України. Спершу був на посаді старшого оперуповноваженого в особливо важливих справах Департаменту детективів зі стратегічного захисту економіки. Згодом став детективом Департаменту детективів зі стратегічного захисту економіки.</p>
    <p>Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
</root>
