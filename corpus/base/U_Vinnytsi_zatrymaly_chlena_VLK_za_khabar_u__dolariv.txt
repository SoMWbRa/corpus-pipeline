<root>
  <metadata>
    <source>Суспільне Новини | Suspilne Novyny</source>
    <author>Віталій Бондарєв</author>
    <title>У Вінниці затримали члена ВЛК за хабар у 500 доларів</title>
    <language>uk</language>
    <publication_time>2025-03-26T12:40+02:00</publication_time>
    <reference>https://suspilne.media/vinnytsia/979771-u-vinnici-zatrimali-clena-vlk-za-habar-u-500-dolariv/</reference>
  </metadata>
  <document>
    <h>У Вінниці затримали члена військово-лікарської комісії ОМТЦК та СП, якого підозрюють у вимаганні хабаря. Лікар обіцяв за 500 доларів визнати військовозобов’язаного обмежено придатним до служби без законних підстав. Підозрюваному загрожує до 10 років ув’язнення з конфіскацією майна.</h>
    <p>Про це повідомляє Вінницька спеціалізована прокуратура у сфері оборони Південного регіону.</p>
    <p>За даними прокурорів, лікар-стоматолог в лютому 2025 року запропонував військовозобов’язаному за хабар вирішити питання щодо його визнання обмежено придатним до військової служби без законних підстав.</p>
    <p>Військовозобов’язаний, погодившись на пропозицію, звернувся до правоохоронців, які продовжили спостереження та контролювали ситуацію. 20 березня під час отримання 500 доларів США лікар був затриманий.</p>
    <p>Підозрюваному обрали запобіжний захід у вигляді цілодобового домашнього арешту.</p>
    <p>Якщо вину лікаря доведуть у суді, то йому загрожує позбавлення волі до 10 років з конфіскацією майна.</p>
    <p>Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
</root>
