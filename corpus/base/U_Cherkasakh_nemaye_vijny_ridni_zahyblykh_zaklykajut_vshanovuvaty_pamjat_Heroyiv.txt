<root>
  <metadata>
    <source>Суспільне Новини | Suspilne Novyny</source>
    <author>Катерина Костюк, Наталія Черкашенко</author>
    <title>"У Черкасах немає війни": рідні загиблих закликають вшановувати пам'ять Героїв</title>
    <language>uk</language>
    <publication_time>2025-03-25T17:19+02:00</publication_time>
    <reference>https://suspilne.media/cherkasy/979069-u-cerkasah-nemae-vijni-ridni-zagiblih-zaklikaut-vsanovuvati-pamat-geroiv/</reference>
  </metadata>
  <document>
    <h></h>
    <h>У Черкасах 25 березня відбулася акція "Зупинись, вшануй пам'ять загиблих", яку ініціювали рідні загиблих військовослужбовців.</h>
    <p>Вони роздавали містянам листівки із нагадуванням про загальнонаціональну хвилину мовчання, розповіла Суспільному співорганізаторка заходу, голова громадської організації "Об'єднання матерів і дружин захисників України" у Черкаській області Олена Ложешнікова.</p>
    <p>О 8:40 на Соборній площі містянам роздавали листівки, які нагадують про загальнонаціональну хвилину мовчання, розповіла учасниця акції Олена Васіна:</p>
    <q>"Ми хочемо нагадати, що кожний ранок віддати хвилину свого життя і просто зупинитися — це не дуже багато, щоб віддати шану тим, хто віддав своє життя. Дуже мало людей зупиняються, я не знаю чому. Шкода, я навіть не можу виразити це словами. Людям просто важко одну хвилинку віддати. Не зрозуміло це для мене".</q>
    <p>Олена Васіна — дружина загиблого військового, її чоловік загинув визволяючи Херсон:</p>
    <q>"Він повернувся з-за кордону на початку березня 2022. Він не тікав, а повернувся назад. Ми самі з Херсону, виїхали з окупації і він якось найближче хотів до нас добратися. Він загинув при звільненні нашого міста. Виходить, що один місяць не дожив до звільнення Херсону. Якраз вони почали звільняти Херсон і загинув він вже в Херсонській області".</q>
    <p>Пам’ять військових вшановує кожного дня, розповіла місцева жителька Ірина Щепетна:</p>
    <q>"Є у мене брат, який без нижньої кінцівки лишився, на протезі. І також мій чоловік служить. Коли я відвідувала Львів, там завмирали всі — кафе, вулички, громадський транспорт. І це дуже було б добре, якби у нас в Черкасах була шана нашим героям".</q>
    <p>Про початок в місті хвилини мовчання інформує оповіщення. Патрульна поліція зупиняє рух транспорту, а чи зупинятися пішоходам — ті вирішують самостійно.</p>
    <q>"Це настільки принизливо просити людей зупинитися. Моєму сину було 22 роки, коли він загинув. Коли почалася війна – він не думав, він так само хотів ходити на дискотеки, ходити в кафе, в нього практично не було молодості. А тепер я повинна людям пояснювати, що в нас війна і просити зупинитися? А мені кажуть, що від цього нічого не зміниться. У Черкасах немає війни, подивіться на людей — вони відвертаються. Вони бачать чого я йду до них і відвертаються", — прокоментувала учасниця акції Оксана Антоневич.</q>
    <p>Акція "Зупинись, вшануй пам'ять загиблих" ініційована рідними загиблих, розповіла співорганізаторка, керівниця Всеукраїнської громадської організації "Об'єднання матерів і дружин захисників України" у Черкаській області Олена Ложешнікова:</p>
    <q>"Такою акцією ми хотіли достукатися до суспільства. До наших громадян міста і привернути увагу до того, що є така загальнонаціональна хвилина мовчання. Кожна хвилинка людського життя неповторна, але ж у цю хвилину хтось втрачає своє життя, захищаючи нас на фронті".</q>
    <p>Вона додала, що акція такого формату у місті відбулася вперше, до неї долучилося 30 людей.</p>
    <p>Нагадаємо, з метою вшанування пам'яті захисників, у Черкасах від 5 лютого 2025 року запровадили загальнонаціональну хвилину мовчання. Вона розпочинається щоденно о дев'ятій ранку. За відповідне рішення депутати проголосували 4 лютого, під час сесії міської ради.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
</root>
