<root>
  <metadata>
    <source>Суспільне Новини | Suspilne Novyny</source>
    <author>Ольга Шукова</author>
    <title>Апеляція ВАКС підтвердила конфіскацію елітного автомобіля у посадовця міграційної служби Одещини</title>
    <language>uk</language>
    <publication_time>2025-03-26T11:12+02:00</publication_time>
    <reference>https://suspilne.media/odesa/979633-apelacia-vaks-pidtverdila-konfiskaciu-elitnogo-avtomobila-u-posadovca-migracijnoi-sluzbi-odesini/</reference>
  </metadata>
  <document>
    <h>Апеляційна палата Вищого антикорупційного суду залишила без змін рішення про конфіскацію автомобіля Mercedes Benz, яким користувався посадовець міграційної служби Одещини.</h>
    <p>Про це повідомили у Спеціалізованій антикорупційній прокуратурі.</p>
    <q>"25 березня 2025 року Апеляційна палата ВАКС підтримала позицію прокурора САП та залишила без змін рішення суду першої інстанції від 11 грудня 2024 року, яким визнано необґрунтованим актив на суму 5,6 млн грн, що формально належить матері, але фактично використовується начальником одного з управлінь ГУ Державної міграційної служби в Одеській області", — йдеться у повідомленні.</q>
    <p>Суд погодився з доводами прокурора та відмовив у задоволенні апеляційних скарг відповідачів. Рішення набирає законної сили з моменту проголошення.</p>
    <h>Що відомо про конфіскацію автомобіля у посадовця міграційної служби</h>
    <p>За матеріалами ДБР, НАЗК та доказами, зібраними прокурором САП і детективами НАБУ, встановлено, що у 2023 році мати посадовця міграційної служби придбала автомобіль Mercedes Benz G400 D вартістю понад 5,6 млн грн, не маючи законних доходів і посвідчення водія. Також зʼясовано, що автомобілем фактично користувався сам посадовець і його близькі.</p>
    <p>Прокурор звернувся до суду з позовом про конфіскацію цього активу на користь держави, оскільки його законне походження викликає обґрунтовані сумніви</p>
    <p>11 грудня колегія суддів Вищого антикорупційного суду задовольнила позов САП та визнала автомобіль необґрунтованим активом. Також суд постановив стягнути автомобіль в дохід держави.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
</root>
