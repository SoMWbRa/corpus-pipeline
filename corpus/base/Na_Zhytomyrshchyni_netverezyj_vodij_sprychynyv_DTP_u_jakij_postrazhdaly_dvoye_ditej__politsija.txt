<root>
  <metadata>
    <source>Суспільне Новини | Suspilne Novyny</source>
    <author>Надія Олейник</author>
    <title>На Житомирщині нетверезий водій спричинив ДТП, у якій постраждали двоє дітей — поліція</title>
    <language>uk</language>
    <publication_time>2025-03-26T16:16+02:00</publication_time>
    <reference>https://suspilne.media/zhytomyr/980009-na-zitomirsini-netverezij-vodij-spriciniv-dtp-u-akij-postrazdali-dvoe-ditej-policia/</reference>
  </metadata>
  <document>
    <h>У Коростенській громаді на Житомирщині сталася аварія — зіштовхнулися два автомобілі, внаслідок чого постраждали дві неповнолітні дівчинки. Поліцейські затримали нетверезого водія, який за версією слідства, втратив керування, спричинивши ДТП з постраждалими.</h>
    <p>Про це Суспільному повідомила речниця Головного управління Нацполіції в Житомирській області Іванна Сілецька.</p>
    <p>За її словами, на Коростенщині поліцейські затримали нетверезого водія після ДТП з потерпілими. Інцидент стався 25 березня близько 19:00 на автошляху Київ — Ковель — Ягодин, поблизу села Новаків.</p>
    <q>"За попередніми даними, 27-річний житель Чоповицької громади, керуючи автомобілем Geely, втратив керування, виїхавши на смугу зустрічного руху та зіткнувся з легковиком Renault, за кермом якого був 39-річний житель Чернівців. В результаті аварії травми отримали дві пасажирки автомобіля Renault, віком 9 та 13 років. Молодшу дівчинку госпіталізували до дитячої обласної лікарні", — сказала Іванна Сілецька.</q>
    <p>За словами речниці поліції, встановлено, що водій автомобіля Geely перебував у стані алкогольного сп’яніння — 2,0 проміле. Правоохоронці затримали чоловіка у процесуальному порядку. Розпочато досудове розслідування за частиною 1 статті 286-1 Кримінального кодексу України — порушення правил безпеки дорожнього руху або експлуатації транспорту особами, які керують транспортними засобами у стані сп’яніння.</p>
    <p>За цим фактом може бути застосоване позбавлення волі на строк до трьох років, а також позбавлення права керувати транспортними засобами на строк від трьох до п’яти років.</p>
    <p>Суспільне готове надати можливість озвучити свою позицію всім учасникам інциденту або їх адвокатам — для цього їм потрібно написати на сторінку Суспільного Житомир у мережі Facebook.</p>
    <p>Раніше Суспільне повідомляло про смертельну ДТП в Романівській громаді: зіткнулися два авто, один водій загинув, троє травмованих.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
</root>
