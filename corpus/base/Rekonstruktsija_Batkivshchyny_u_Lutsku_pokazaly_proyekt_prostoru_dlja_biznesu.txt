<root>
  <metadata>
    <source>Суспільне Новини | Suspilne Novyny</source>
    <author>Олена Парай, Петро Юровчик</author>
    <title>Реконструкція "Батьківщини" у Луцьку: показали проєкт простору для бізнесу</title>
    <language>uk</language>
    <publication_time>2025-03-26T18:38+02:00</publication_time>
    <reference>https://suspilne.media/lutsk/980107-rekonstrukcia-batkivsini-u-lucku-pokazali-proekt-prostoru-dla-biznesu/</reference>
  </metadata>
  <document>
    <h>Реставрація колишнього кінотеатру "Батьківщина" у Луцьку майже завершена. 26 березня в будівлі відбулася презентація проєкту багатофункціонального простору для бізнесу.</h>
    <p>На реконструкцію кінотеатру виділили 910 тисяч доларів США грантових грошей у рамках програми ООН в Україні. З міського бюджету планують виділити 25 мільйонів гривень, розповів Суспільному керівник департаменту економічної політики міськради Борис Смаль.</p>
    <q>"12 організацій чи підприємців зможуть бути тут просто оформлені по оренді. Є величезний зал для проведення різного роду заходів, зал для коворкінгу на вищих поверхах", — додав Борис Смаль.</q>
    <p>На вимогу урбаністів у будівлі зберегли першочергову архітектуру приміщення, внутрішні компоненти, що становили цінність, як пам’ятки архітектури місцевого значення.</p>
    <p>Будівлю реставрували за гроші уряду Німеччини. Роботи на об’єкті відбувалися в межах проєкту "Підтримка швидкого економічного відновлення українських муніципалітетів".</p>
    <p>Як розповіла регіональна проєктна координаторка товариства міжнародного співробітництва GIZ Валерія Колесніченко, у 2022 році відбувся конкурс серед переможців визначили і Луцьк.</p>
    <q>"Кошти, які використовувались — це виключно платників податків Німеччини і спрямовані вони були на громади, аби вони мали змогу налагодити діалог між бізнесом і владою. Життя, яке наповнює ці простори сприяло б, аби бізнес, влада, громадські організації і суспільство чули один одного", — зазначила Валерія Колесніченко.</q>
    <p>Луцький бізнес-простір запрацює орієнтовно у травні. Він слугуватиме майданчиком для зустрічей і проведення заходів для усіх охочих, сказав директор економічної політики Луцькради Борис Смаль.</p>
    <p>Довідково: будівництво кінотеатру "Батьківщина" розпочали у 1938 році. Спочатку там мав бути прибутковий будинок, у якому окремі приміщення хотіли здавати в оренду. За рік кілька луцьких підприємців цю ідею змінили і збудували кінотеатр, який тоді називався "Арс". Після ІІ Світової війни кінотеатр знову був реконструйований і мав назву "Батьківщина" до кінця розпаду Радянського союзу. Опісля в приміщенні тривалий час функціонувало Волинське телебачення.</p>
    <p>Термінові новини читайте в Telegram та Viber Суспільне Луцьк. Також ми є у WhatsApp.</p>
  </document>
</root>
