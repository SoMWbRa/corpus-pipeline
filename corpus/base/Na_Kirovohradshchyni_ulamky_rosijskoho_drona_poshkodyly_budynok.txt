<root>
  <metadata>
    <source>Суспільне Новини | Suspilne Novyny</source>
    <author>Вікторія Волошаненко</author>
    <title>На Кіровоградщині уламки російського дрона пошкодили будинок</title>
    <language>uk</language>
    <publication_time>2025-03-26T08:40+02:00</publication_time>
    <reference>https://suspilne.media/kropyvnytskiy/979507-na-kirovogradsini-ulamki-rosijskogo-drona-poskodili-budinok/</reference>
  </metadata>
  <document>
    <h>У Кіровоградській області уламки збитого російського дрона пошкодили вікна в приватному будинку. Це сталося в ніч проти 26 березня в Маловисківській громаді.</h>
    <p>Про це написав у Facebook начальник Кіровоградської ОВА Андрій Райкович.</p>
    <p>За його інформацією, травмованих немає. Прилеглу територію нині обстежують.</p>
    <p>Повітряні сили повідомили в Facebook, що загалом російська армія атакувала Україну 117 дронами. 56 "шахедів" збили на півдні, півночі, сході та в центрі країни. Це інформація на 9:00.</p>
    <p>48 безпілотників-імітаторів зникли з радарів.</p>
    <p>Є пошкодження в Сумській, Дніпропетровській, Кіровоградській та Черкаській областях.</p>
    <p>Повітряна тривога на Кіровоградщині тривала понад 8 годин — з 21:51 до 6:02. Упродовж неї Повітряні сили кілька разів попереджали в Telegram-каналі про рух російських безпілотників у бік Кіровоградщини — з боку Дніпропетровської, Черкаської й Миколаївської областей.</p>
  </document>
</root>
