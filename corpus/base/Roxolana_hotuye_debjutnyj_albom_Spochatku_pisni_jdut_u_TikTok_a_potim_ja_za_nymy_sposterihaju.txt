<root>
  <metadata>
    <source>Суспільне Новини | Suspilne Novyny</source>
    <author>Марія Бурмака</author>
    <title>Roxolana готує дебютний альбом: Спочатку пісні йдуть у TikTok, а потім я за ними спостерігаю</title>
    <language>uk</language>
    <publication_time>2025-03-26T13:19+02:00</publication_time>
    <reference>https://suspilne.media/culture/979739-roxolana-gotue-debutnij-albom-spocatku-pisni-jdut-u-tiktok-a-potim-a-za-nimi-sposterigau/</reference>
  </metadata>
  <document>
    <h>Співачка та сонграйтерка Roxolana навесні цього року планує видати свій дебютний альбом.</h>
    <h>До нього увійде пісня "Пташка", яку нещодавно авторка записала з мультиінструменталістами Wavewalkrs. У ній вона рефлексує про почуття близькості та емоційної безпеки, які дарує кохання.</h>
    <h>Виконавиця наголошує, що навіть у моменти життєвих штормів відчуття дому можна знайти не у фізичному місці, а в емоційному зв'язку з рідними людьми.</h>
    <h>Як пісня "Пташка" стала музичною метафорою пошуку дому та як співачка тестує свої пісні в соцмережах, перш ніж випустити їх офіційно — про це вона розповіла Марії Бурмаці в ефірі шоу "Вікенд нової музики" на Радіо Промінь.</h>
    <h>Текстову версію для Суспільне Культура підготувала Олена Кірста.</h>
    <h>Нещодавно ти представила композицію "Пташка". Яка історія стоїть за цією піснею?</h>
    <p>Ця пісня існує вже досить давно — спершу її демка з'явилася в тікток. До речі, дуже багато моїх пісень створюються саме так: спочатку вони йдуть у тікток. Потім я спостерігаю, як на них реагують люди — коментують, зберігають — і розумію, що треба цю пісню випускати.</p>
    <p>Ця пісня пролежала близько року. А потім сила інстаграму допомогла мені знайти прекрасних хлопців із Wavewalkrs. Мені дуже сподобалося їхнє звучання, і я запропонувала їм зробити аранжування. Їм настільки сподобалось працювати над піснею, що вони запропонували створити дует: я як виконавиця та авторка, а вони як гурт.</p>
    <p>Робота над треком була тривалою і складною, але у мене немає відчуття, що ця пісня народжувалася надто довго — ось вона нещодавно народилася й ось вона тепер в ефірі.</p>
    <h>А як ви познайомилися з хлопцями, коли ти збиралася зробити пісню? Хто кому першим зателефонував?</h>
    <p>Я побачила їх в інстаграмі й написала в директ. Ми не були знайомі раніше, познайомилася вже безпосередньо під час роботи. Я надіслала їм демку, вони у відповідь — свою версію з аранжуванням. І у нас одразу все склалося, ми одне одного відчули.</p>
    <h>У твоїх піснях часто бувають моменти емоційних гойдалок. А "Пташка" звучить як пошук внутрішньої опори. Це твоє особисте відчуття чи історія інших людей?</h>
    <p>Гойдалки завжди залишаються зі мною, і я від них не відмовляюся. Кожен артист має транслювати те, що відчуває, і коли це щиро, людям це резонує.</p>
    <p>Я не завжди хочу розповідати про що конкретно написала пісню, бо мені здається, що магія пісні в тому, що вона кожній людині резонує по-своєму.</p>
    <p>Для когось це може бути історія про те, що ми знаходимо якусь людину, поруч із якою почуваємося як удома. Не важливо, де ми і хто ми є, який в нас статус, чого ми досягли. От ми зустріли людину — і нам більше нічого не потрібно, адже ми розуміємо, що у нас є це відчуття безпеки й затишку. Але інколи це стосується й нас самих: коли ми втрачаємо себе, ми губимося у цьому світі.</p>
    <p>Нам немає за що зачепитися й треба повернутися до себе, поставити собі запитання: хто ти є і яке твоє коріння? Тоді ми теж знаходимо це відчуття дому.</p>
    <h>Звук у "Пташці" трохи інший, він відрізняється від того, що ти робила раніше. Це експеримент чи продовження твого музичного шляху?</h>
    <p>У мене було відчуття, що люди після виходу "Мистецтва" знову очікували подібного звучання. Я можу їм його дати за звучанням, тому що у мене вже лежить кілька пісень. Мені захотілося зробити щось інше.</p>
    <p>Якщо подивитися кліп, у ньому продовжується історія та віжуал від першої пісні "Мистецтво", але з іншим, глибшим звуком. Мені здається, тут розкривається ось ця тема, коли артисти, знайшовши щось, що працює, часто намагаються за це вхопитися і бояться відпустити, адже це приносить великі перегляди, коментарі тощо.</p>
    <p>Мені хотілося відійти від цієї теми й не боятися просто експериментувати. Вважаю, що ця пісня не радіоформат і не дуже поп, але це класна творчість і вона для когось, можливо, зрезонує і в чомусь допоможе.</p>
    <h>Кліп "Пташки" є продовженням відео на пісню "Мистецтво". В чому воно полягає? І чи буде ще продовження?</h>
    <p>Я думаю, що точно буде. Можливо, ми вже переїдемо з квартири, в якій ми знімали ці кліпи. У нас стиль такої неохайної старої квартири.</p>
    <p>Насправді мені хочеться тримати цю лінію, тим більше у мене таке вперше — коли ми від синглу до синглу тримаємо якусь одну історію і не перемикаємося між настроями.</p>
    <p>Мені це цікаво, адже це дійсно якась така історія не одного синглу, тож думаю, чому б і ні? Просто будемо давати щось під іншим кутом.</p>
    <h>Якщо описати "Пташку" трьома словами, які це будуть слова?</h>
    <p>Глибока, медитативна (мені всі це почали говорити й писати) та вільна.</p>
    <h>Чи був якийсь момент під час створення пісні, який тебе найбільше вразив або здивував?</h>
    <p>Мабуть, мої внутрішні відчуття, коли я вперше почула аранжування, тому що я дуже прискіплива до аранжувань, постійно беру участь у їхньому написанні до всіх пісень. І це була єдина пісня, яку я просто віддала, заплющила очі, тому що було дуже страшно. Після першого прослуховування я одразу закохалася. Мене саму "промурашило" від цієї пісні, а таке, відверто кажучи, буває рідко.</p>
    <h>У цій пісні є рядок: "Може, я з тобою буду наче вдома". Для тебе дім  — це місце чи люди?</h>
    <p>І одне, і інше. Від початку повномасштабного вторгнення я зрозуміла, що дім — це точно про місце, тому що я не хочу жити ніде, окрім того місця, де живу зараз. Але, звісно, це ще відчуття і про людей. Тому що насправді відчуття дому створюють також люди, які тут живуть.</p>
    <p>Мені здається, мені було б дуже одиноко, якби не було моїх рідних, близьких, друзів і коханої людини. Тому це симбіоз.</p>
    <h>Останні роки нас навчили шукати опору. Де ти знаходиш свої точки опори — в людях чи в собі?</h>
    <p>Якщо бути справедливою, скажу, що дуже часто в мене немає опори. Як і всі нормальні люди, я дуже часто сумніваюся в собі, вагаюся в ситуації довкола. Бувають моменти розпачу, коли я теж сиджу плачу і не знаю, що робити. Це нормально. Мені б хотілося знаходити опору в собі. Не завжди це вдається, тому зараз я знаходжу опору в людях навколо.</p>
    <h>Творчий процес: як це відбувається? Де ти знаходиш натхнення? Чи є у тебе робочий ритм? Чи творчість приходить спонтанно?</h>
    <p>Я взагалі обожнюю натхнення за те, що, здається, воно є всюди — потрібно просто бути до нього відкритим. Я можу сісти за фортепіано, награти якісь акорди — і мені одразу прийде текст і мелодія. Можу сидіти вдома і писати вірші.</p>
    <p>Я не вірю в музу і вважаю, що натхнення приходить під час роботи. Це така ж рутинна робота, тому якщо й не хочу, я змушую себе сідати, починати хоча б щось робити: написати вірш чи якусь прогресію. Це починає затягувати, і вже щось з'являється.</p>
    <h>А як було з піснею "Пташка"? Це було осяяння чи результат роботи з нотами й сидіння за фортепіано?</h>
    <p>Про "Пташку" було дуже цікаво. Я гортала тікток (у мене там дуже багато інструментальної музики) і натрапила на японського піаніста. І там була якась дуже сентиментальна, мінімалістична мелодія.</p>
    <p>Я погортала тікток, послухала її, і у мене одразу з'явилось бажання побігти пограти на фортепіано. Я сіла за інструмент і з першими акордами у мене одразу з'явилася ця фраза: "Може, я з тобою буду наче вдома".</p>
    <h>Як ти змінилася як артистка за останні роки?</h>
    <p>Мені здається, що я сильно змінилася. Тому що нас змінюють досвід і події навколо. Перша частина моєї творчості під час повномасштабного вторгнення була дуже змінена під формат виступів для військових.</p>
    <p>Ми регулярно їздили до них і виконували мотиваційні пісні, тому що, наприклад, ліричні композиції нас просили не співати. Тому ось таких пісень, які я презентую зараз, у мене не було.</p>
    <p>А зараз я більше прислухаюся до себе і не боюсь експериментувати. Звідси й пісні "Мистецтво" й супернеформатна "Пташка". Тому я крок за кроком пізнаю себе.</p>
    <h>Що нового ти в собі відчула і відкрила?</h>
    <p>Я відчула те, що інколи нам здається, що люди зовсім не зрозуміють те, що ми зараз зробимо, але це дає зворотний ефект. І зазвичай якраз те, що тобі здається зовсім незрозумілим, відгукується людям. Ось ця сміливість, мені здається, відкрилася.</p>
    <h>Якби ти могла передати слухачам Радіо Промінь одне послання через музику, що б це було?</h>
    <p>Я скажу словами не цього релізу, а попереднього: якщо вам здається, що вас ніхто не розуміє, пам'ятайте — ви мистецтво.</p>
    <h>Чи чекати цієї весни на твій дебютний альбом?</h>
    <p>Я сподіваюсь, що ми його дочекаємося. Я чекаю його від себе, так само як і всі інші. Там буде більше рухливих, життєствердних композицій, звісно, все в контексті сьогодення. Але це буде літній альбом із відповідним звучанням, і ще буде трохи ліричних пісень.</p>
    <h>Відеоверсії інтерв'ю дивіться на офіційному YouTube-каналі Радіо Промінь.</h>
    <h>Щоб не пропускати найкращі українські прем'єри, підписуйтеся на подкаст-шоу нової української музики "Селекція" та щоп'ятниці отримуйте на свій смартфон новий епізод програми.</h>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p>Поділіться своєю історією з Суспільне Культура. З нами можна зв'язатися у соціальних мережах та через пошту: culture@suspilne.media</p>
  </document>
</root>
