<root>
  <metadata>
    <source>Суспільне Новини | Suspilne Novyny</source>
    <author>Альона Соболенко</author>
    <title>Житель Харкова за дві тисячі доларів обіцяв знайомому "вирішити питання" з військовим обліком — прокуратура</title>
    <language>uk</language>
    <publication_time>2025-03-26T11:09+02:00</publication_time>
    <reference>https://suspilne.media/kharkiv/979631-zitel-harkova-za-dvi-tisaci-dolariv-obicav-znajomomu-virisiti-pitanna-z-vijskovim-oblikom-prokuratura/</reference>
  </metadata>
  <document>
    <h>39-річний житель Харкова дізнався, що його знайомий перебуває в розшуку, бо не оновив військово-облікові документи, та запропонував за дві тисячі доларів "вирішити це питання".</h>
    <p>Про це 26 березня повідомили у пресслужбі Харківської обласної прокуратури.</p>
    <p>За даними слідства, харківець запевнив знайомого, який перебував у розшуку згідно з даними баз "Оберіг" та "Резерв+", що зможе допомогти йому в оновленні військово-облікових даних.</p>
    <p>"Фігурант похизувався, що в нього безліч знайомих в одному з РТЦК та СП м. Харкова, які за гроші зможуть взяти знайомого на облік, а після чого знімуть з розшуку без подальшого проходження військово-лікарської комісії", — йдеться у повідомленні.</p>
    <p>За свої "послуги" він попросив дві тисячі доларів США, зазначили в прокуратурі.</p>
    <p>Чоловіка затримали 24 березня у Пісочину під час отримання грошей.</p>
    <p>У пресслужбі поліції Харківщини повідомили, що йому оголосили про підозру у зловживанні впливом. Санкція статті передбачає до восьми років позбавлення волі з конфіскацією майна.</p>
    <q>Вирішується питання щодо обрання підозрюваному запобіжного заходу у вигляді тримання під вартою.</q>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
</root>
