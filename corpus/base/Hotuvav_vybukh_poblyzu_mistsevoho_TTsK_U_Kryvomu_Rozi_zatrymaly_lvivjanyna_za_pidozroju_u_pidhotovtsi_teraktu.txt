<root>
  <metadata>
    <source>Суспільне Новини | Suspilne Novyny</source>
    <author>Валерія Шостак</author>
    <title>Готував вибух поблизу місцевого ТЦК. У Кривому Розі затримали львів'янина за підозрою у підготовці теракту</title>
    <language>uk</language>
    <publication_time>2025-03-25T15:39+02:00</publication_time>
    <reference>https://suspilne.media/dnipro/979163-gotuvav-vibuh-poblizu-miscevogo-tck-u-krivomu-rozi-zatrimali-lvivanina-za-pidozrou-u-pidgotovci-teraktu/</reference>
  </metadata>
  <document>
    <h>Служба безпеки України запобігла вчиненню теракту у Кривому Розі та затримала львів'янина за підозрою у його підготовці.</h>
    <p>Про це йдеться у Telegram-каналі відомства.</p>
    <p>За даними слідчих, затриманий мав залишити замасковану вибухівку біля контрольно-пропускного пункту одного з місцевих терцентрів комплектування та соцпідтримки. Російські спецслужби планували підірвати її разом з чоловіком вранці в годину пік.</p>
    <p>"У такий спосіб рашисти сподівалися вбити максимальну кількість громадян і одночасно ліквідувати свого поплічника як "зайвого свідка". Як встановило розслідування, виконавцем потенційного теракту виявився 26-річний львів’янин, якого російська спецслужба завербувала через Телеграм-канал з пошуку "швидких" заробітків", — сказано у дописі.</p>
    <p>Як зазначили в СБУ, чоловік прибув до Кривого Рогу й отримав локацію схрону, з якого забрав саморобний вибуховий пристрій. Потім він приніс його до орендованої квартири, де доукомплектував вибухівку додатковими уражаючими елементами – болтами, арматурою – і приєднав телефон для дистанційної активації.</p>
    <p>"Після цього фігурант провів дорозвідку поблизу потенційної цілі, де мав закласти СВП, замаскований під вогнегасник у рюкзаку. Увесь цей час російська спецслужба відслідковувала маршрут руху свого агента через віддалений доступ до камери його мобільного телефону", — йдеться у повідомленні.</p>
    <p>СБУ завчасно викрила чоловіка й затримала його під час підготовки до закладки СВП. Львів'янину повідомили про підозру за частиною 1 статті 14Готування до кримінального правопорушення та частиною 2 статті 258 Публічні заклики до вчинення терористичного актуКримінального кодексу України.</p>
    <p>Наразі він перебуває під вартою. Затриманому загрожує до 12 років ув’язнення з конфіскацією майна.</p>
    <p>Читайте нас у Telegram: Суспільне Дніпро</p>
  </document>
</root>
