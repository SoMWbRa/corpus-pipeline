<root>
  <metadata>
    <source>Суспільне Новини | Suspilne Novyny</source>
    <author>Мар'яна Русин</author>
    <title>На Закарпатті прикордонники врятували 26-річного львів’янина, який ледь не потонув у Тисі, намагаючись перетнути кордон</title>
    <language>uk</language>
    <publication_time>2025-03-26T14:31+02:00</publication_time>
    <reference>https://suspilne.media/uzhhorod/979869-na-zakarpatti-prikordonniki-vratuvali-26-ricnogo-lvivanina-akij-led-ne-potonuv-u-tisi-namagaucis-peretnuti-kordon/</reference>
  </metadata>
  <document>
    <h>26-річний львів'янин ледь не потонув у річці Тиса, що на Закарпатті, намагаючись незаконно потрапити в Угорщину. За організацію перетину кордону чоловік заплатив переправникам 15 тисяч доларів.</h>
    <p>Про це 26 березня повідомили на Facebook-сторінці Західного регіонального управління Держприкордонслужби України.</p>
    <p>За інформацією прикордонників, коли чоловік віддав гроші, йому сказали, що доведеться перепливати Тису. Для цього йому дали гумовий човен, вказали напрям руху до кордону та втекли.</p>
    <p>"Дорогою до річки львів’янин порвав човен та наважився просто стрибнути у річку, щоб її переплисти. Про свій вчинок він одразу пошкодував, оскільки сильна, холодна течія одразу підхопила його та понесла у невідомому напрямку. Зі слів чоловіка, за час перебування у воді він двічі попрощався із життям. У якийсь момент йому вдалося відчути ногами дно та добратися до берега, однак рухатися далі через переохолодження та спазм м’язів сил не було", — йдеться у дописі.</p>
    <p>На допомогу чоловіку вирушила група реагування від відділу прикордонної служби “Вилок”. За допомогою катера його дістали з води та доправили до прикордонного підрозділу.</p>
    <p>Наразі оперативники загону встановлюють причетних до організації незаконного перетину кордону.</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
</root>
