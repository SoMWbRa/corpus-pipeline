<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Україна U17 вирвала перемогу у Словаччини і зберегла місце у Лізі А кваліфікації на Євро з футболу</title>
    <language>uk</language>
    <publication_time>2025-03-25T19:00+02:00</publication_time>
    <reference>https://suspilne.media/sport/979345-ukraina-u17-virvala-peremogu-u-slovaccini-i-zberegla-misce-u-lizi-a-kvalifikacii-na-evro/</reference>
  </metadata>
  <document>
    <h>Юнацька збірна України з футболу U17 перемогою над Словаччиною завершила кваліфікацію на чемпіонат Європи-2025. За підсумками відбору "синьо-жовті" посіли третє місце в групі та зберегли прописку у Лізі А.</h>
    <p>Відбір на Євро-2025 Україна U17 розпочинала у Лізі В, де з другого місця пробилась у другий раунд відбору. Суперниками "синьо-жовтих" стали Італія, Хорватія та Словаччина.</p>
    <p>Путівку на чемпіонат мала змогу отримати лише одна збірна із квартету — з першого місця турнірної таблиці, натомість остання команда вилітала у Лігу В, де розпочне відбір на наступне Євро. Україна U17 втратила шанси кваліфікуватись на юнацьке Євро-2025 після двох турів, коли спершу поступилась Хорватії (1:2), а потім Італії (1:2).</p>
    <p>Таким чином матч проти Словаччини набув для України вирішального значення — переможці зберігали за собою третє місце та прописку у Лізі А.</p>
    <p>Рахунок залишався нічийним до останніх секунд протистояння. На 90-й хвилині матчу Артем Мурадян віддав довгу передачу з центра поля на правий фланг поблизу штрафного майданчика суперників, після чого Павло Люсін обіграв захисника словаків та влучно пробив по воротах — 1:0.</p>
    <p>Завдяки перемозі над Словаччиною юнацька збірна України вийшла на третє місце та зберегла місце у Лізі А — розпочинатиме наступний відбірковий турнір з другого раунду.</p>
    <h>Євро-2025 (U17). Другий раунд кваліфікації: таблиця</h>
    <ol>
      <li>Хорватія — 6 очок (2 матчі), 4:2 (різниця голів)</li>
      <li>Італія — 6 (2), 3:1</li>
      <li>Україна — 3 (3) 3:4</li>
      <li>Словаччина — 0 (3) 1:4</li>
    </ol>
    <p>Фінальна частина щорічного чемпіонату Європи U17 відбудеться з 19 травня по 1 червня в Албанії, участь у турнірі візьмуть вісім збірних. Чинним чемпіоном світу серед юнаків є Італія.</p>
    <p>Востаннє на чемпіонаті Європи вікової категорії U17 українці грали у 2024 році: тоді вибули за підсумками групового раунду.</p>
  </document>
</root>
