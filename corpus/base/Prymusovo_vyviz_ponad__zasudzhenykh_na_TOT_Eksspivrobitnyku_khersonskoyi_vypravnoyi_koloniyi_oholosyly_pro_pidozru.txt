<root>
  <metadata>
    <source>Суспільне Новини | Suspilne Novyny</source>
    <author>Аліна Мокляк</author>
    <title>Примусово вивіз понад 1500 засуджених на ТОТ. Ексспівробітнику херсонської виправної колонії оголосили про підозру</title>
    <language>uk</language>
    <publication_time>2025-03-26T19:19+02:00</publication_time>
    <reference>https://suspilne.media/kherson/980197-primusovo-viviz-ponad-1500-zasudzenih-na-tot-eksspivrobitniku-pivnicnoi-vipravnoi-kolonii-no90-ogolosili-pro-pidozru/</reference>
  </metadata>
  <document>
    <h>Колишнього співробітника ДУ "Північна виправна колонія №90" судитимуть за порушення законів та звичаїв війни. Під тимчасової окупації він працював "заступником начальника управління служби виконання покарань по Херсонській області".</h>
    <p>Про це на сайті інформує Херсонська обласна прокуратура.</p>
    <p>За даними слідства, у травні 2022 року 36-річного уродженця Луганщини призначили на незаконну посаду. З кінця жовтня 2022 року підозрюваний разом з іншими окупантами забезпечив примусове вивезення понад 1500 засуджених з "Північної виправної колонії" до аналогічних установ на ТОТ.</p>
    <p>"Підозрюваний особисто зачитував списки прізвищ тих, кого мали депортувати, змушував їх виходити з камер та шикуватися на подвір'ї колонії, контролював завантаження засуджених до спецтранспорту", — йдеться у дописі.</p>
    <p>Крім цього, він супроводжував колону до "Голопристанської виправної колонії" та стежив за розподілом ув'язнених. Йому загрожує до 12 років позбавлення волі. Раніше до суду скерували обвинувальний акт стосовно підозрюваного за фактом державної зради, вчиненої в умовах воєнного стану, додали у прокуратурі.</p>
    <p>Раніше поліція повідомляла, що 38-річного жителя Херсона судитимуть за порушення законів та звичаїв війни. Під час окупації обласного центру він працював "першим заступником начальника" незаконно створеного "слідчого ізолятора".</p>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
