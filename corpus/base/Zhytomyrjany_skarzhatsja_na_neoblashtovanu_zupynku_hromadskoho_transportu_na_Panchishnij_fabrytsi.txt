<root>
  <metadata>
    <source>Суспільне Новини | Suspilne Novyny</source>
    <author>Катерина Мороз, Олена Слободенюк</author>
    <title>Житомиряни скаржаться на необлаштовану зупинку громадського транспорту на Панчішній фабриці</title>
    <language>uk</language>
    <publication_time>2025-03-25T19:11+02:00</publication_time>
    <reference>https://suspilne.media/zhytomyr/979341-zitomirani-skarzatsa-na-neoblastovanu-zupinku-gromadskogo-transportu-na-pancisnij-fabrici/</reference>
  </metadata>
  <document>
    <h>Жителі Житомира скаржаться на те, що зупинка на Панчішній фабриці в напрямку Богунії необлаштована, що ускладнює доступ до неї мамам з візочками та людям на кріслах колісних.</h>
    <p>Житомирянка Ярослава розповіла кореспондентам Суспільного, що ледь не перевернула дитячий візочок із сином через погано облаштовану зупинку громадського транспорту на Панчішній фабриці. За словами жінки, коли син був менший, вона брала візочок в руки, щоб спуститися чи піднятися до зупинки. Зараз з цим стало складніше.</p>
    <p>"Виходили ввечері і я його ледь не перекинула. Відверто кажучи, вже допекло. Було таке, що їхав хлопець на кріслі колісному — вийшов на Хмільниках, перейшов і їхав аж сюди. Зробили спуск, а толку від нього ніякого. Ми переїхали сюди 3 роки тому і воно було тут таке ж саме. Коли я ходила вагітна, то воно ще так не заважало. Потім вже з візочком, коли дитина маленька була і в нас був маленький візочок, я просто зносила на руках. Зараз я вже не знесу: 15 кілограмів плюс візочок — я не настільки важкоатлетка", — говорить Ярослава.</p>
    <p>Зі слів ще однієї житомирянки Тетяни, школярам та мамам із дитячими візочками незручно підходити до зупинки взимку.</p>
    <p>"Не дуже зручно, особливо мамам із візочками. Взимку теж не дуже зручно. Все ж таки тут школа, дітки переходять до транспорту, мабуть, некомфортно бігти, добігати", — сказала Тетяна.</p>
    <p>"Тут, звісно, треба робити щось таке. Якийсь шмат металу покласти, закріпити з поручнем — це ж невеликі гроші і небагато роботи", — говорить житомирянка Вікторія.</p>
    <p>Заступник Житомирського міського голови Олександр Шевчук розповів Суспільному, що на місці Панчішної фабрики збудують супермаркет. У проєкті передбачили благоустрій прилеглих територій і зупинки.</p>
    <p>"Ми розглядали повну реконструкцію цього зупиночного комплексу. Є проєкт, є погоджена організація дорожнього руху, туди ж входить і зупиночний комплекс із невеличким розворотом. Якби не воєнний стан і не ця ситуація, то вона б вже була збудована і відбудована", — сказав заступник міського голови.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
</root>
