<root>
  <metadata>
    <source>Суспільне Новини | Suspilne Novyny</source>
    <author>Ксенія Рекун</author>
    <title>Держаудитслужба ініціювала розірвання контрактів з начальником управління освіти Чернігова та директором КП «Шкільне»</title>
    <language>uk</language>
    <publication_time>2025-03-26T14:27+02:00</publication_time>
    <reference>https://suspilne.media/chernihiv/979575-derzauditsluzba-iniciuvala-rozirvanna-kontraktiv-z-nacalnikom-upravlinna-osviti-cernigova-ta-direktorom-kp-skilne/</reference>
  </metadata>
  <document>
    <h id="e2">Фахівці Держаудитслужби ініціювали перед міською владою розірвання контрактів з керівником комунального підприємства «Шкільне» Віталієм Лосєвим та начальником управління освіти Чернігівської міськради Василем Білогурою за «неналежне виконання ними службових обовʼязків».</h>
    <h id="e3">Зокрема, аудит зазначає, що ці керівники та приватні постачальники після повномасштабного вторгнення організували схему з «освоєння» бюджетних коштів на закупівлі продуктів для навчальних закладів. В чому суть справи та як на ці звинувачення реагують Білогура та Лосєв розповідаємо далі.</h>
    <h>Що каже аудит</h>
    <p>За інформацією Держаудитслужби, КП та учасники оборудки заробляли на різниці занижених та завищених закупівельних цін.</p>
    <p>«Управління освіти оголошувало тендер на закупівлю послуг з харчування для дітей з такими умовами, щоб його вигравало лише підконтрольне міськраді КП “Шкільне”. Після перемоги комунальне підприємство без жодних торгів підписувало прямі договори з приватними постачальниками, які були повʼязані з директором цього підприємства», — йдеться на сайті.</p>
    <p id="e4">Спочатку вартість договорів визначалася з урахуванням умов, пише аудитслужба, які встановлені вимогами тендерної документації управління освіти. Але, як вони зазначають, після укладання їх вартість могла зростати у декілька разів через те, що підписувалися додаткові угоди.</p>
    <p>«Наприклад, один із договорів, укладений з постачальником, з початкової суми в 712 тисяч гривень зріс до 3,85 мільйона гривень».</p>
    <p>За даними перевірки, у КП «Шкільне» виникала заборгованість перед постачальниками.</p>
    <p>«Вони зверталися до Господарського суду Чернігівської області з позовами про примусове стягнення заборгованості. В суді комунальне підприємство з цим погоджувалося. Для того, щоб розрахуватися з кредиторами за переплачене постачання товарів, КП “Шкільне” зверталося до Чернігівської міськради про виділення коштів “на придбання основних засобів” для забезпечення свого функціонування. Виконком міськради ухвалив таке рішення і перерахував гроші на збільшення статутного капіталу КП».</p>
    <p id="e5">«Наприклад, у кінці 2022 року сума додаткових вливань у комунальне підприємство становила 7,5 мільйона гривень. Ця сума практично дорівнювала сумі заборгованості перед постачальниками, які подали до суду, – сім мільйонів гривень. Саме ці кошти і пішли на її погашення, а не на закупівлю необхідного обладнання», — пояснює аудитслужба.</p>
    <p>За їх інформацією, станом на кінець досліджуваного періоду в жовтні 2024 року, у КП «Шкільне» є кредиторська заборгованість щодо розрахунків за поставлені продукти для дітей на загальну суму 9,1 мільйона гривень.</p>
    <p>Матеріали аудиту передані до правоохоронних органів.</p>
    <h>Реакція начальника управління освіти</h>
    <p id="e6">Як повідомив на своїй сторінці у Facebook начальник управління освіти Чернігівської міськради Василь Білогура, висновок від аудиторів зроблений для усунення його з посади.</p>
    <q>«І, як не дивно, відповідальність покладають на начальника управління освіти, хоча підприємство йому не підпорядковується. Завдання зрозуміле, інструменти стандартні — кримінальні провадження, щоденні запити, дестабілізація і блокування роботи. Перевірки — планові, позапланові, будь-які. Публічна дискредитація, інформаційні вкиди, маніпуляції. Чи здивований? Ні. Єдине, що справді дивує — це навʼязлива увага до посади, яка, між іншим, передбачає не показуху, а щоденну системну роботу. Але, схоже, не всім це цікаво».</q>
    <p>У коментарі Суспільному він зазначив, що стаття Держаудитслужби «є художнім твором на вільну тему з вибірковою подачею інформації, а то і маніпуляцією та підривом авторитету органів місцевого самоврядування в умовах воєнного часу».</p>
    <q id="e7">«Управління освіти оголошує закупівлі послуги харчування у розмірі вартості, яка встановлена рішенням виконавчого комітету. Тому, абсолютно надуманим та навіть упередженим, на мою думку, є висновок аудитслужби. Оскільки управління не має жодного відношення до постачальників, з якими підприємство укладає договори на постачання продуктів. КП “Шкільне” не є підпорядкованою установою до управління освіти. Це надавач послуг і окрема юридична особа. Звіту аудиторського ми не бачили, до управління він не надходив. Єдине, що в нашому розпорядженні, на сьогодні, є декілька листів, але в них є розбіжності і неточності».</q>
    <p id="e8">Серед таких розбіжностей та неточностей Білогура назвав:</p>
    <p id="e1">«Довідка Держпродспоживслужби говорить про те, що гігієнічні вимоги до приміщень, де оброблюється і переробляються харчові продукти, дотримуються. А в листі Держаудитслужби написано «недотримання належного рівня гігієнічних вимог до харчових продуктів, включаючи захист від забруднення під час операції з харчовими продуктами».</p>
    <h>Директор КП «Шкільне» залишає право оскаржити висновки Держаудитслужби в суді</h>
    <p>Директор КП «Шкільне» Віталій Лосєв, щодо твердження Держаудитслужби, що «після перемоги комунальне підприємство без жодних торгів підписувало прямі договори з приватними постачальниками, які були повʼязані з директором цього підприємства» відповів наступне:</p>
    <q>«Як я можу контролювати те, що мені не належить? КП “Шкільне”, коли виграло тендер, воно отримало гроші за послугу. Щоб виконувати цю послугу, воно повинно закуповувати. А згідно з законодавством України, ми закуповуємо, укладаємо договори, все. І згідно зі статутом, ми на свій власний розсуд розпоряджаємося отриманими грошима. Це кошти підприємства».</q>
    <p id="e9">За словами Лосєва, наразі вони співпрацюють з такими основними постачальниками: ПрАТ «Юрія», ТОВ «Паво», ТОВ «СВ-Продукт 78», ТОВ «СВ Колос», ТОВ «Мегасервіс».</p>
    <p id="e10">За даними YouControl, кінцевим бенефіціарним власником ТОВ «СВ-Продукт 78» з основним кведом діяльності 46.39 — неспеціалізована оптова торгівля продуктами харчування, напоями та тютюновими виробами, є Вʼячеслав Савенко. Раніше він був засновником ТОВ «Продлідер-19», яке заснував Віталій Лосєв у 2021 році.</p>
    <p id="e11">Щодо ТОВ «Продлідер-19», яка за інформацією «Наші гроші», у 2022 році закупила найдорожчу гречку в Україні для міських шкіл — 119 гривень за кілограм та засновником якої у 2021 році був Лосєв, директор КП «Шкільне» відповів:</p>
    <q id="e12">«Я продав свою долю і пішов. Все. Логіка така: я з 28 серпня 2021 року, за два дні до 1 вересня, вступаю на посаду директора КП “Шкільне”. Мені кажуть: “А чому ти працюєш з тими постачальниками, які були?” Як я за два дні можу знайти нових постачальників? Наразі з ТОВ “Продлідер-19” ми вже давно не працюємо. Вони тоді посудилися з нами й на тому закінчили».</q>
    <p>Щодо заборгованості перед постачальниками він каже:</p>
    <q id="e13">«24 лютого 2022 року КП “Шкільне” припинило діяльність в розрізі харчування дітей та почало харчувати ЗСУ. Ми кожен день готували до трьох тисяч воїнів під обстрілами і мали ризик для свого життя. Це школи №№18, 21, а в 19-й школі мої кухарі, коли девʼять снарядів прилетіло туди, вони знаходилися і займалися якраз приготуванням. Тому всі свої залишки на 24.02.2022 року, які були, вони були передані Збройним силам України. Безкоштовно, згідно з розпорядженням обласної військової адміністрації на той момент. Тому зʼявилися борги, підприємство дійсно зверталося за компенсацію. Але його не почули, воно, мабуть, вже було не потрібне, бо загарбники відійшли з Чернігова. І коли прийшли до мене постачальники, які з лютого 2022 року, умовно кажучи, по осінь 2022-го, то вони кажуть, що нам потрібні кошти. Тому деякі ухвалили рішення і подали в суд. Це логічно. Це комерція».</q>
    <p>А на рахунок перевірки Держаудитслужби, каже Віталій Лосєв, їхні коментарі були повністю відкинуті та не враховані. Тому підприємство залишає за собою право подати в суд на оскарження цього акту.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 209. Replacement: Білогубою</warning>
    <warning id="e3">Message: Знайдено потенційну орфографічну помилку. Offset: 251. Replacement: Білокура, Білогуба</warning>
    <warning id="e4">Message: Знайдено потенційну орфографічну помилку. Offset: 65. Replacement: аудит служба</warning>
    <warning id="e5">Message: Після голосної зі звуком і/и варто писати й або та: кошти «й» пішли, кошти «та» пішли Offset: 244. Replacement: й, та</warning>
    <warning id="e5">Message: Знайдено потенційну орфографічну помилку. Offset: 322. Replacement: аудит служба</warning>
    <warning id="e6">Message: Знайдено потенційну орфографічну помилку. Offset: 101. Replacement: Білокура, Білогуба</warning>
    <warning id="e7">Message: Знайдено потенційну орфографічну помилку. Offset: 198. Replacement: аудит служби</warning>
    <warning id="e7">Message: Після голосної зі звуком і/и варто писати й або та: розбіжності «й» неточності, розбіжності «та» неточності Offset: 603. Replacement: й, та</warning>
    <warning id="e8">Message: Знайдено потенційну орфографічну помилку. Offset: 40. Replacement: Білокура, Білогуба</warning>
    <warning id="e9">Message: Знайдено потенційну орфографічну помилку. Offset: 110. Replacement: Субпродукт</warning>
    <warning id="e10">Message: Знайдено потенційну орфографічну помилку. Offset: 60. Replacement: Субпродукт</warning>
    <warning id="e10">Message: Знайдено потенційну орфографічну помилку. Offset: 86. Replacement: КВЕДом, Квеком, Шведом, кедом, шведом, видом, медом, кредо, кремом, кодом, ковідом, квасом, шведам, квітом, сквером, Івеном, Бредом, Вейдом, Велом, Вером, Вудом, Гедом, Едом, КВЕД, КВЕДові, КВЕДу, КВЕДі, КОДом, КОРДом, Кваком, Квасом, Квітом, Кедою, Кеном, Кленом, Клепом, Клодом, Коеном, Крезом, Кретом, Недом, Оводом, Свеном, ТВЕЛом, Твеном, Тедом, Фредом, Хведем, Хведор, Хведот, Цвеком, Цвидом, Чедом, Шведов, Швецом, введім, вводом, вебом, ведам, ведо, ведою, ведім, вендом, вехом, вкидом, відом, евеном, зведім, зводом, кавером, кваком, квестом, квитом, кебом, кегом, кедам, кедром, кеком, кепом, кленом, кондом, кордом, крезом, креком, креном, крепом, крехом, кувезом, курдом, кюветом, ківером, оводом, пледом, твелом, твідом, тредом, уведім, уводом, шведок, івером</warning>
    <warning id="e10">Message: «оптова» - помилкове слово, виправлення: гуртовий. Offset: 129. Replacement: гуртовий</warning>
    <warning id="e10">Message: Правильно: «харчі», «харчові продукти», «харчовина» Offset: 145. Replacement: харчі, харчові продукти, харчовина</warning>
    <warning id="e10">Message: Потенційна орфографічна помилка Offset: 253. Replacement: </warning>
    <warning id="e11">Message: Потенційна орфографічна помилка Offset: 10. Replacement: </warning>
    <warning id="e12">Message: Потенційна орфографічна помилка Offset: 270. Replacement: </warning>
    <warning id="e13">Message: Після голосної зі звуком і/и варто писати й або та: обстрілами «й» мали, обстрілами «та» мали Offset: 167. Replacement: й, та</warning>
    <warning id="e13">Message: «Безкоштовно» — нерекомендоване слово, кращий варіант: безплатно. Offset: 426. Replacement: Безплатно</warning>
  </warnings>
  <errors/>
</root>
