<root>
  <metadata>
    <source>Суспільне Новини | Suspilne Novyny</source>
    <author>Суспільне</author>
    <title>Омбудсман Лубінець звернувся до МКЧХ та ООН щодо засудження в Росії 23 українських військовополонених бригади «Азов»</title>
    <language>uk</language>
    <publication_time>2025-03-26T18:45+02:00</publication_time>
    <reference>https://suspilne.media/donbas/980167-ombudsman-lubinec-zvernuvsa-do-mkch-ta-oon-sodo-zasudzenna-v-rosii-23-ukrainskih-vijskovopolonenih-brigadi-azov/</reference>
  </metadata>
  <document>
    <h>Уповноважений Верховної Ради України з прав людини Дмитро Лубінець звернувся до Міжнародного комітету Червоного Хреста та Організації Обʼєднаних Націй задля фіксації порушень норм міжнародних норм гуманітарного права щодо засудження 23 українських військовополонених бригади «Азов» в російському місті Ростов-на-Дону.</h>
    <p>Про це 26 березня у Telegram повідомив Дмитро Лубінець.</p>
    <p>«Вчергове суд РФ засуджує наших громадян. Цього разу, за інформацією медіа, у Ростові-на-Дону винесли вирок 23 українським військовополоненим, які служили у полку “Азов”, призначивши їм покарання у вигляді увʼязнення від 13 до 23 років, половину з них у колонії суворого режиму», — уточнив Лубінець.</p>
    <p>Він зазначив, що російський суд звинуватив військовополонених в «насильницькому захопленні влади», «організації діяльності терористичної організації» та «проходженні навчання для терористичної діяльності». Ще 11 фігурантів справи «Азова» були заочно засуджені, оскільки вони вже повернулися до України в результаті обміну.</p>
    <p>«Такі “суди” — це гра РФ. Агресор намагається виставити українських воїнів “злочинцями”. Дії Росії — це створення картинки на внутрішню та зовнішню аудиторію, щоб дискредитувати Україну», — написав Дмитро Лубінець.</p>
    <h>Що відомо про російський суд над військовополоненими бригади «Азов»</h>
    <p>Південний окружний військовий суд у Ростові-на-Дону засудив полонених українських військових, які у різні роки служили у полку «Азов». Реальні терміни отримали 12 людей, ще 11 фігурантів справи засудили до заочних термінів, 26 березня повідомило російське видання Медіазона.</p>
    <p>За даними російського видання Медіазона, обвинувачення базується на тому, що рішенням Верховного Суду РФ «Азов» визнаний терористичною організацією 2 серпня 2022 року на вимогу Генеральної прокуратури РФ.</p>
    <p>Українців звинувачують за трьома статтями Кримінального кодексу РФ (всіх за двома, а декого і за третьою):</p>
    <ul>
      <li id="e1">насильницьке захоплення влади (ч. 4 ст. 35, ст. 278 КК РФ),</li>
      <li id="e2">організація діяльності терористичної організації (ч. 1 ст. 205.5 КК РФ),</li>
      <li id="e3">проходження навчання для терористичної діяльності (ст. 205.3 КК РФ).</li>
    </ul>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
  <warnings>
    <warning id="e1">Message: Це речення не починається з великої літери. Offset: 0. Replacement: Насильницьке</warning>
    <warning id="e2">Message: Це речення не починається з великої літери. Offset: 0. Replacement: Організація</warning>
    <warning id="e3">Message: Це речення не починається з великої літери. Offset: 0. Replacement: Проходження</warning>
  </warnings>
  <errors/>
</root>
