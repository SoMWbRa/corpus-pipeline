<root>
  <metadata>
    <source>Суспільне Новини | Suspilne Novyny</source>
    <author id="e1">Анастасія Столбова</author>
    <title>Армія РФ у ніч на 25 березня атакувала Черкащину дронами: що відомо про наслідки</title>
    <language>uk</language>
    <publication_time>2025-03-25T08:25+02:00</publication_time>
    <reference>https://suspilne.media/cherkasy/978593-armia-rf-u-nic-na-25-berezna-atakuvala-cerkasinu-dronami-so-vidomo-pro-naslidki/</reference>
  </metadata>
  <document>
    <h>На Черкащині у ніч на 25 березня лунали вибухи — працювали сили протиповітряної оборони. Армія РФ атакувала регіон ударними дронами.</h>
    <p>В області збили десять «шахедів», повідомив керівник Черкаської обласної військової адміністрації Ігор Табурець.</p>
    <p>Повітряну тривогу протягом ночі оголошували в різних районах області. О 19:20 24 березня сирени тривоги лунали для Золотоніського та Черкаського районів.</p>
    <p>Про загрозу застосування ударних БпЛА повідомляли у телеграмі Повітряних сил.</p>
    <p>Згодом тривогу оголосили для Звенигородського та Уманського районів:</p>
    <p>По російських цілях працювали сили та засоби ППО.</p>
    <p>За словами керівника ОВА Ігоря Табурця, у небі над областю знищили десять ударних БпЛА.</p>
    <q>«У черкаському небі наші оборонці знищили десять російських БпЛА. Минулось без травмованих. Звернень від населення щодо пошкодження майна наразі теж немає. Водночас обстеження території триває. Зокрема, на Уманщині, де цієї ночі було особливо гучно. Правоохоронці вилучають уламки збитих цілей», — зазначив посадовець.</q>
    <p id="e2">Вночі РФ атакувала Україну ракетою «Іскандер-М» та 139 безпілотниками. Сили ППО збили 78 дронів, ще 34 імітатори БпЛА — локаційно втрачені, повідомили у фейсбуці Повітряних сил.</p>
    <p id="e3">«Станом на 09:00 підтверджено збиття 78 ударних БпЛА типу Shahed (безпілотників інших типів) на півдні, півночі та в центрі країни. 34 безпілотники-імітатори — локаційно втрачені (без негативних наслідків). Внаслідок російської атаки постраждали Харківщина, Сумщина, Полтавщина, Кіровоградщина, Київщина, Черкащина та Одещина», — йдеться у повідомленні.</p>
    <p>Нагадаємо, у ніч на 24 березня на Черкащині унаслідок падіння уламків «шахеда» зайнявся сухостій на площі у два гектари, повідомив керівник ОВА Ігор Табурець. Всього знищили вісім БпЛА. Минулося без травмованих та руйнацій інфраструктури.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 10. Replacement: Столова, Стовбова</warning>
    <warning id="e2">Message: Знайдено потенційну орфографічну помилку. Offset: 120. Replacement: локаційна, локаційне, локаційною, локаційної, локаційну, локаційні, локацій но</warning>
    <warning id="e3">Message: Знайдено потенційну орфографічну помилку. Offset: 160. Replacement: локаційна, локаційне, локаційною, локаційної, локаційну, локаційні, локацій но</warning>
  </warnings>
  <errors/>
</root>
