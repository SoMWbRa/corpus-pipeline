<root>
  <metadata>
    <source>Суспільне Новини | Suspilne Novyny</source>
    <author>Ольга Вагнер</author>
    <title>Війська РФ атакували Дніпро безпілотниками: сталася пожежа</title>
    <language>uk</language>
    <publication_time>2025-03-26T23:44+02:00</publication_time>
    <reference>https://suspilne.media/dnipro/980253-vijska-rf-atakuvali-dnipro-bezpilotnikami-stalasa-pozeza/</reference>
  </metadata>
  <document>
    <h>Ввечері 26 березня у Дніпрі пролунали вибухи. Війська РФ спрямували по місту безпілотники. На ранок відомо про трьох поранених, понівечені понад десяток багатоповерхівок та понад 60 авто.</h>
    <p>Про це повідомив очільник обласної військової адміністрації Сергій Лисак.</p>
    <p>Внаслідок атаки сталася пожежа. Детальну інформацію нині уточнюють.</p>
    <p id="e1">Міський голова Дніпра Борис Філатов зазначив, що для ліквідації наслідків задіяні необхідні служби.</p>
    <p id="e2">«Рятувальники, комунальники, поліція, всі служби задіяні», — написав він.</p>
    <p>Житель міста Євген розповідає, був на вулиці, коли сталася атака. Нині з сусідами фотографують майно в пошкоджених автівках сусідів.</p>
    <p id="e3">«Машина не моя. Але оскільки тут багато чужих людей, ми з сусідами намагаємось зафіксувати , що є, що нема. Щоб нічого не вкрали», — каже житель району Євген.</p>
    <p>Місцева жителька Лілія каже, під час вибухів була у підʼїзді.</p>
    <p>«Чули вибухи, ми живемо поряд. Була в підʼїзді. Ми вийшли допомогти, зараз розбираємось з автівками», — каже Лілія.</p>
    <p>Жителька району Арина каже, пошкоджень у помешканні дуже багато.</p>
    <p>«Оцей бік вилетів весь, не балконів, не вікон, нічого. Все повилітало. Міжкімнатні двері вилетіли», — каже Арина.</p>
    <p id="e4">У кількох районах Дніпра пошкоджена цивільна інфраструктура. Побиті багатоповерхівки, в квартирах вилетіли вікна. Понівечені десятки автомобілів.</p>
    <p id="e5">«Я була в спальні, тільки заснула. Шість вибухів було. Мене минулого разу було підкинуло аж до двері, а в цього разу я думала з розуму зійду. У мене й досі в роті все пересихає», — каже місцева жителька Алла.</p>
    <p>В іншому районі Дніпра, внаслідок атаки безпілотників є пошкодження в одному з житлових комплексів. Нині жителі прибирають розбите скло та долають наслідки атак, повідомляють кореспонденти Суспільного.</p>
    <p id="e6">Також понівечені автівки на парковці поблизу будинку.</p>
    <p>«Гуділо, потім бах і все. У мене повиривало замки на вікнах», — каже місцевий житель Юрій.</p>
    <p>Жителька будинку Ірина каже, була вдома у момент вибухів. Розповідає, у квартирі пошкоджень немає, проте автівка — понівечена.</p>
    <p id="e7">«Гучно, це нічого не сказати. Ту було дуже гучно. У мене на інший бік вікна, і вікно було при відкрите, бо якщо б було закрите, все б вилетіло. Ось машина ще, вікна вибиті, все погнуте, дах погнутий», — розповіла місцева жителька Ірина.</p>
    <p id="e8">Також через атаку понівечені десятки автівок, які стояли на парковці поряд з будинком.</p>
    <p>Руйнування в одній з квартир багатоповерхівки.</p>
    <p>Жителька будинку Антоніна розповідає, коли почули вибухи, схопили дитину та вибігли в коридор. Через вибите скло у квартирі травмувався кіт.</p>
    <p id="e9">«Були вибухи, один за другим. В якийсь момент все стало ближче і ближче, дочка спала в іншій кімнаті. Ми її швидко взяли і встигли відбігти від вікон в коридор. Тут все в крові. Кіт подряпався об скло, був на кухні. Всі вікна вибиті, трохи в шоці, якщо це можна так назвати», — каже вона.</p>
    <p>Пошкодження у підʼїзді багатоповерхівки.</p>
    <p>На ранок 7:30 27 березня відомо, що троє людей дістали поранення внаслідок атаки безпілотниками 48-річному чоловіку і двом жінкам 75 та 78 років надали допомогу на місці.</p>
    <p>Понівечені підприємства, освітній і культурний заклади, понад десяток багатоповерхівок. Понад 60 легковиків побиті, ще кілька – знищені. Зачепило й дві вантажівки.</p>
    <p>Усі пожежі, які виникли через атаку, загасили.</p>
    <p id="e10">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: «задіяні» - помилкове слово, виправлення: залучений, пущений в дію, уведений в експлуатацію, долучений. Offset: 74. Replacement: залучений, пущений в дію, уведений в експлуатацію, долучений</warning>
    <warning id="e2">Message: «задіяні» - помилкове слово, виправлення: залучений, пущений в дію, уведений в експлуатацію, долучений. Offset: 49. Replacement: залучений, пущений в дію, уведений в експлуатацію, долучений</warning>
    <warning id="e3">Message: Поставте пробіл після коми, а не перед комою. Offset: 90. Replacement: ,</warning>
    <warning id="e4">Message: Перед словами, що починаються на в, ф або збігом приголосних із в, ф пишемо у: «у» квартирах Offset: 86. Replacement: у</warning>
    <warning id="e5">Message: Прийменник «до» вимагає іншого відмінка: родовий, а знайдено: називний, знахідний Offset: 95. Replacement: дверей</warning>
    <warning id="e6">Message: «парковці» - помилкове слово, виправлення: стоянка, парковання, паркування. Offset: 28. Replacement: стоянка, парковання, паркування</warning>
    <warning id="e7">Message: Прийменник «при» вимагає іншого відмінка: місцевий, а знайдено: називний, знахідний Offset: 94. Replacement: відкритому, відкритім</warning>
    <warning id="e7">Message: Правильно: «якби» Offset: 107. Replacement: якби</warning>
    <warning id="e8">Message: «парковці» - помилкове слово, виправлення: стоянка, парковання, паркування. Offset: 60. Replacement: стоянка, парковання, паркування</warning>
    <warning id="e9">Message: Правильно: «один за одним» Offset: 14. Replacement: один за одним</warning>
    <warning id="e9">Message: Після голосної зі звуком і/и варто писати й або та: взяли «й» встигли, взяли «та» встигли Offset: 121. Replacement: й, та</warning>
    <warning id="e9">Message: Ця форма не відповідає мовній нормі Offset: 242. Replacement: </warning>
    <warning id="e10">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
