<root>
  <metadata>
    <source>Суспільне Новини | Suspilne Novyny</source>
    <author>Катерина Люшень</author>
    <title>Замість Грицька прилетіла Одарка: хто ще поселився у лелечому гнізді на Полтавщині, за яким можна спостерігати онлайн</title>
    <language>uk</language>
    <publication_time>2025-03-25T13:07+02:00</publication_time>
    <reference>https://suspilne.media/poltava/978739-zamist-gricka-priletila-odarka-hto-se-poselivsa-u-lelecomu-gnizdi-na-poltavsini-za-akim-mozna-sposterigati-onlajn/</reference>
  </metadata>
  <document>
    <h>Дослідники припускають, що 22 березня у гнізді в селі Леляки Пирятинської громади, за яким можна спостерігати онлайн, оселився не лелека Грицько, а Одарка. Вони мешкали тут кілька років. Тепер до неї приєднався новий птах.</h>
    <p id="e1">Про це Суспільному розповів науковий співробітник Національного природного парку «Пирятинський» Анатолій Подобайло.</p>
    <p id="e2">Спостерігають за сімʼєю лелек у Національному природному парку «Пирятинський» вже третій рік. Із 2022 до 2024 рік Грицько та Одарка виховали 12 пташенят. Птахи відлетіли з гнізда із серпня минулого року.</p>
    <p>22 березня 2025-го птаха, який прилетів, сприйняли за Грицька. Згодом помітили ще одного лелеку. Під час спостережень за ними дослідники припускають, що першою могла бути Одарка, яка нині прийняла до себе в гніздо молодого птаха.</p>
    <q id="e3">«Пара склалася, і для нас він – Грицько, а вона – Одарка, попри багато загадкових фактів та питань, на які поки немає відповідей. А, може, й не буде. Але будуть нові спостереження. І, здається, у новому сезоні буде багато чого по-новому, не так, як минулоріч. Будемо спостерігати, бо прогнози – справа невдячна», — повідомляють на Facebook-сторінці природного парку «Пирятинський».</q>
    <p id="e4">За словами Анатолія Подобайла, ці птахи разом живуть лише в гнізді, а відлітають, зимують і повертаються самець та самка нарізно. 2024-го року Грицько повернувся 19 березня, а Одарка приєдналася 23 березня.</p>
    <p>Спостерігати за життям птахів можуть усі охочі через цілодобову онлайн-трансляцію з їхнього гнізда, яку організував Національний природний парк «Пирятинський».</p>
    <h>Що відомо про трансляцію з гнізда лелек</h>
    <p>Відеокамеру біля гнізда у селі Леляки на Полтавщині мали встановити ще 2021-го, але відклали проєкт через початок повномасштабного вторгнення Росії. Прилади, для спостереження, які на той момент перебували в Салтівці під Харковом, працівник парку приховав у погребі. І лише після звільнення Харківщини вдалося їх дістати.</p>
    <p id="e5">15 травня 2023-го трансляцію розпочали на каналі парку «Пирятинський», а у червні призупинили через вимогу СБУ. За словами Анатолія Подобайла, нині кут огляду змінили і відновили трансляцію 10 березня 2024-го на каналі «Лелека Грицько».</p>
    <p>Відеодані про лелек надалі використовують студенти кафедри екології та зоології Київського університету імені Тараса Шевченка.</p>
    <p id="e6">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 105. Replacement: Подолало, Вподобайко, Вподобаймо, Вподобало, Вподобило, Подбаймо, Подбало, Подибаймо, Подибало, Подобайсь, Подобайся, Подобріло, Подовбаймо, Подовбало, Подовжило, Подовшило, Подолазило, Подолаймо, Подощило, Подробило, Подубило, Попобачило, Попобило, Поробило, Пособило, Сподобаймо, Сподобало, Сподобило, Уподобайко, Уподобаймо, Уподобало</warning>
    <warning id="e2">Message: Після голосної та на початку речення перед приголосною (крім с, ш) вживаємо з: «з» 2022 Offset: 94. Replacement: З</warning>
    <warning id="e3">Message: «минулоріч» - помилкове слово, виправлення: торік, уторік, того року, минулого року. Offset: 249. Replacement: торік, уторік, того року, минулого року</warning>
    <warning id="e4">Message: Знайдено потенційну орфографічну помилку. Offset: 20. Replacement: Подолала, Подбала, Вподобала, Подовжила, Вподобайка, Вподобила, Подибала, Подобайсь, Подобайся, Подобріла, Подовбала, Подовшила, Подолазила, Подробила, Подубила, Попобачила, Попобила, Поробила, Пособила, Сподобала, Сподобила, Уподобайка, Уподобала</warning>
    <warning id="e4">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 130. Replacement: 2024</warning>
    <warning id="e5">Message: Знайдено потенційну орфографічну помилку. Offset: 132. Replacement: Подолала, Подбала, Вподобала, Подовжила, Вподобайка, Вподобила, Подибала, Подобайсь, Подобайся, Подобріла, Подовбала, Подовшила, Подолазила, Подробила, Подубила, Попобачила, Попобила, Поробила, Пособила, Сподобала, Сподобила, Уподобайка, Уподобала</warning>
    <warning id="e5">Message: Після голосної зі звуком і/и варто писати й або та: змінили «й» відновили, змінили «та» відновили Offset: 167. Replacement: й, та</warning>
    <warning id="e6">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
