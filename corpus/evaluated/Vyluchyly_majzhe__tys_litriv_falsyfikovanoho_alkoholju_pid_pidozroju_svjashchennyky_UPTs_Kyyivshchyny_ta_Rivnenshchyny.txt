<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>Вилучили майже 20 тис. літрів фальсифікованого алкоголю: під підозрою священники УПЦ Київщини та Рівненщини</title>
    <language>uk</language>
    <publication_time>2025-03-25T15:32+02:00</publication_time>
    <reference>https://suspilne.media/kyiv/979137-vilucili-majze-20-tis-litriv-falsifikovanogo-alkogolu-pid-pidozrou-svasenniki-upc-kiivsini-ta-rivnensini/</reference>
  </metadata>
  <document>
    <h id="e1">Детективи Територіального управління Бюро економічної безпеки викрили підпільне виробництво алкоголю на Київщині та Рівненщині. Правоохоронці підозрюють в ймовірній незаконній діяльності священників УПЦ. Із обігу вилучили майже 20 тис. літрів фальсифікованого алкоголю.</h>
    <p>Про це повідомляє пресслужба БЕБ.</p>
    <p>Зазначається, що правоохоронці викрили групу людей, яка начебто налагодила масове виробництво фальсифікованої продукції, а саме — виноградного вина. Алкоголь виготовляли на території Київської та Рівненської областей.</p>
    <p id="e2">«Для незаконної діяльності фігуранти закупили необхідне обладнання, сировину та матеріали. Реалізовували небезпечний для життя та здоровʼя людей алкоголь роздрібними та оптовими партіями», — йдеться у повідомленні.</p>
    <p>У БЕБ також поінформували, що провели 13 санкціонованих обшуків у двох областях. Правоохоронці були за адресами розташування незаконного виробництва, а також обшукали авто і домівки підозрюваних.</p>
    <p id="e3">«В результаті вилучено майже 20 тис. літрів фальсифікованого алкоголю, обладнання для розливу винної продукції, чорнові записи, компʼютерну техніку, фінансово господарську документацію, флешносії тощо. Орієнтовна вартість підакцизної продукції становить 1,8 млн гривень», — зазначили у відомстві.</p>
    <p>Наразі розслідування триває, правоохоронці встановлюють інших громадян причетних до незаконної діяльності.</p>
    <p id="e4">Раніше повідомлялося, що правоохоронці викрили групу людей, яких підозрюють в ймовірній організації нелегального продажу тютюнових виробів, електронних сигарет та алкоголю. Під час обшуків правоохоронці вилучили понад 15 тис. пачок сигарет, майже тисячу електронок та ємностей з рідинами для куріння, 130 упаковок тютюну, майже 200 літрів фальсифікованого алкоголю, готівку, мобільні телефони та чорнові записи.</p>
  </document>
  <warnings>
    <warning id="e1">Message: Перед голосною вживаємо з: «з» обігу Offset: 204. Replacement: З</warning>
    <warning id="e2">Message: «оптовими» - помилкове слово, виправлення: гуртовий. Offset: 169. Replacement: гуртовий</warning>
    <warning id="e3">Message: Це слово є жаргонним Offset: 186. Replacement: </warning>
    <warning id="e4">Message: Знайдено потенційну орфографічну помилку. Offset: 254. Replacement: електронко, електроном, електрошок, електрон ок</warning>
    <warning id="e4">Message: Правильно: «місткостей» Offset: 268. Replacement: місткостей</warning>
  </warnings>
  <errors/>
</root>
