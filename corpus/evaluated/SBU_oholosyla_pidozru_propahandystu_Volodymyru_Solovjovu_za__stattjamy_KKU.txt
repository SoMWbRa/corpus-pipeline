<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>СБУ оголосила підозру пропагандисту Володимиру Соловйову за 5 статтями ККУ</title>
    <language>uk</language>
    <publication_time>2025-03-26T14:57+02:00</publication_time>
    <reference>https://suspilne.media/culture/979923-sbu-ogolosila-pidozru-propagandistu-volodimiru-solovjovu-za-5-stattami-kku/</reference>
  </metadata>
  <document>
    <h>Служба безпеки України оголосила про підозру російському пропагандисту Володимиру Соловйову — одразу за 5 статтями Кримінального кодексу. За матеріалами справи телеведучий неодноразово закликав до російської агресії щодо України.</h>
    <p>Про це СБУ повідомила 26 березня.</p>
    <p>Згідно з матеріалами відомства, Володимир Соловйов популяризує війну Росії проти України. Зокрема, він закликав до повного захоплення чотирьох областей на півдні та сході, а також до ударів по цивільній інфраструктурі та житлових будинках в різних містах.</p>
    <p>Також ведучий виправдовує воєнні злочини та закликає до геноциду українців. Крім того, він неодноразово закликав використати тактичну ядерну зброю.</p>
    <p>Тому слідчі СБУ заочно повідомили Соловйову про підозру одразу за 5 статтями Кримінального кодексу:</p>
    <ul>
      <li id="e1">ч. 3 ст. 110 (посягання на територіальну цілісність і недоторканність України);</li>
      <li id="e2">ч. 2 ст. 442 (геноцид);</li>
      <li id="e3">ч. 3 ст. 436-2 (виправдовування, визнання правомірною, заперечення збройної агресії Росії проти України, глорифікація її учасників);</li>
      <li id="e4">ч. 3 ст. 109 (дії, спрямовані на насильницьку зміну чи повалення конституційного ладу або на захоплення державної влади);</li>
      <li id="e5">ст. 436 (пропаганда війни).</li>
    </ul>
    <p>Володимир Соловйов — російський пропагандист та телеведучий, відомий антиукраїнськими й антиєвропейськими висловами.</p>
    <p>Він внесений до санкційних списків багатьох держав за підтримку вторгнення Росії в Україну: Канади, Великої Британії, Австралії, Японії, Швейцарії, Нової Зеландії, а також Євросоюзу.</p>
    <p>Крім того, у 2021 році його оголосили небажаною персоною у Латвії. А у 2022 році внесли до санкційного списку України.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e6">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Це речення не починається з великої літери. Offset: 0. Replacement: Ч</warning>
    <warning id="e2">Message: Це речення не починається з великої літери. Offset: 0. Replacement: Ч</warning>
    <warning id="e3">Message: Це речення не починається з великої літери. Offset: 0. Replacement: Ч</warning>
    <warning id="e4">Message: Це речення не починається з великої літери. Offset: 0. Replacement: Ч</warning>
    <warning id="e5">Message: Це речення не починається з великої літери. Offset: 0. Replacement: Ст</warning>
    <warning id="e6">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
