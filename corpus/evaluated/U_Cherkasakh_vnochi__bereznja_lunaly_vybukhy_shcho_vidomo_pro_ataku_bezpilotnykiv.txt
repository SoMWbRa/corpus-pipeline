<root>
  <metadata>
    <source>Суспільне Новини | Suspilne Novyny</source>
    <author>Оксана Швед</author>
    <title>У Черкасах вночі 26 березня лунали вибухи: що відомо про атаку безпілотників</title>
    <language>uk</language>
    <publication_time>2025-03-26T02:32+02:00</publication_time>
    <reference>https://suspilne.media/cherkasy/979409-u-cerkasah-vnoci-26-berezna-lunali-vibuhi-so-vidomo-pro-ataku-bezpilotnikiv/</reference>
  </metadata>
  <document>
    <h>У Черкасах вночі 26 березня під час повітряної тривоги було чутно звуки вибухів.</h>
    <p id="e1">Унаслідок дронової атаки пошкоджено обʼєкт інфраструктури та складські приміщення, повідомив Суспільному керівник Черкаської обласної військової адміністрації Ігор Табцрець.</p>
    <p>Повітряну тривогу протягом ночі оголошували в різних районах області. Для Черкаського та Золотоніського районів сирени лунали з вечора 25 березня — о 21:51.</p>
    <p>У Повітряних силах попереджали про таку ударними дронами.</p>
    <p>О 22:06 керівник Черкаської ОВА Ігор Табурець оголосив підвищену небезпеку через загрозу застосування БпЛА.</p>
    <p>У телеграмі Повітряних сил ЗСУ близько 1:30 попереджали про рух БпЛА у напрямку обласного центру.</p>
    <p>Близько 1:47 години вночі у місті було чутно вибухи, повідомили кореспонденти Суспільного.</p>
    <p>Опісля, о 2:13 сирени тривоги ввімкнули у Звенигородському та Уманському районах.</p>
    <p>О 4:11 поблизу Черкас пролунав вибух, повідомили кореспонденти Суспільного.</p>
    <p>У телеграмі Повітряних сил ЗСУ попередили про рух ударних БпЛА у напрямку міста.</p>
    <p>О 4:30 у Черкасах пролунав вибух.</p>
    <p>Повторні вибухи було чутно о 4:38, близько 4:40, 4:48, 4:58.</p>
    <p>За словами керівника обласної військової адміністрації Ігоря Табурця, унаслідок дронової атаки пошкоджений обʼєкт інфраструктури у Черкасах та складські приміщення.</p>
    <q>«Більшість ударних дронів РФ спрямувала на обласний центр. Минулось без травмованих. Унаслідок російської агресії пошкоджено обʼєкт інфраструктури. Пожежу там ліквідували. Крім того, уламками збитої цілі понівечено складські приміщення приватного підприємства», — прокоментував посадовець.</q>
    <p>В області сили ППО знищили 12 БпЛА, зазначив Табурець.</p>
    <p id="e2">Уночі армія РФ атакувала Україну 117 ударними безпілотниками. Протиповітряна оборона збила 56 БпЛА, ще 48 дронів-імітаторів були локаційно втрачені, повідомили у фейсбуці Повітряних сил.</p>
    <p id="e3">«Станом на 09:00 підтверджено збиття 56 ударних БпЛА типу Shahed (безпілотників інших типів) на півдні, півночі, сході та в центрі країни. 48 безпілотників-імітаторів — локаційно втрачені (без негативних наслідків). Внаслідок російської атаки постраждали Сумщина, Дніпропетровщина, Кіровоградщина та Черкащина», — йдеться у повідомленні.</p>
    <p>Нагадаємо, в ніч на 25 березня в області знищили десять «шахедів». Звернень від населення щодо пошкодження майна не було. На Уманщині, де було особливо гучно, правоохоронці вилучили уламки збитих цілей.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільному": [ч.р.: давальний, с.р.: давальний] і "керівник": [ч.р.: називний] Offset: 93. Replacement: Суспільному керівникові, Суспільному керівнику, суспільний керівник</warning>
    <warning id="e1">Message: Знайдено потенційну орфографічну помилку. Offset: 164. Replacement: Табурець, Таборець</warning>
    <warning id="e2">Message: Знайдено потенційну орфографічну помилку. Offset: 129. Replacement: локаційна, локаційне, локаційною, локаційної, локаційну, локаційні, локацій но</warning>
    <warning id="e3">Message: Знайдено потенційну орфографічну помилку. Offset: 169. Replacement: локаційна, локаційне, локаційною, локаційної, локаційну, локаційні, локацій но</warning>
    <warning id="e3">Message: «Дніпропетровщина» було перейменовано (декомунізовано у 2016) Offset: 264. Replacement: Дніпровщина</warning>
  </warnings>
  <errors/>
</root>
