<root>
  <metadata>
    <source>Суспільне Новини | Suspilne Novyny</source>
    <author id="e1">Максим Скасків, Віта Поляна</author>
    <title>Наймолодшому десять років: на Тернопільщині зареєстрували 28 гривневих мільйонерів</title>
    <language>uk</language>
    <publication_time>2025-03-26T20:25+02:00</publication_time>
    <reference>https://suspilne.media/ternopil/980175-najmolodsomu-desat-rokiv-na-ternopilsini-zareestruvali-28-grivnevih-miljoneriv/</reference>
  </metadata>
  <document>
    <h></h>
    <h id="e2">На Тернопільщині стало більше гривневих мільйонерів. Наразі в області їх є 28, тоді як минулого року було 25. Основні джерела доходу це спадщина, інвестиційний прибуток і продаж рухомого та нерухомого майна. Прийом декларацій ще триває, тож податківці очікують на більшу кількість гривневих мільйонерів.</h>
    <p id="e3">Про це Суспільному розповів начальник відділу управління оподаткування фізичних осіб Державної податкової служби в Тернопільській області Сергій Беркутов.</p>
    <p>Він розповів, що наймолодшому мільйонеру 10 років, а найстаршому 62. Більшість з них живуть в Тернополі.</p>
    <p>Загальна сума задекларованого доходу такими громадянами становить 64 мільйони 927 тисяч гривень. А сума самостійно нарахованих податкових зобовʼязань становить 6 мільйонів 240 тисяч податку на доходи фізичних осіб, і 1 мільйон 660 тисяч гривень військового збору.</p>
    <p id="e4">«Так, 24 громадяни отримали 41 мільйон і більше доходів за договорами спадщини чи дарування. Один громадянин задекларував 1 мільйон 200 тисяч від продажу рухомого майна. І троє громадян вже задекларували 21 мільйон 826 тисяч інвестиційних прибутків», — розповів Сергій Беркутов.</p>
    <p id="e5">За його словами, наймолодшим мільйонерам на Тернопільщині 10 і 12 років. Вони отримали подарунок від батька — корпоративні права, які минулого року продали і цю різницю задекларували:</p>
    <p id="e6">«Вони за посередництвом уповноваженої особи задекларували 3,5 мільйона гривень доходу від продажу корпоративних прав, отриманих попередньо у вигляді подарунку».</p>
    <p>Начальник відділу управління оподаткування фізичних осіб сказав, що 60% мільйонерів це жінки. Одна з них проживає за кордоном:</p>
    <p id="e7">«Велика проблема з тим, що вони за кордоном. Вони або не подадуть, — ми думаємо, як залучити їх, — або подадуть, але пізніше. Тому що неподача декларації, коли є зобовʼязання, веде за собою проведення контрольно-перевіркових заходів».</p>
    <p>Якщо людина до 1 грудня минулого року отримала спадщину або подарунок на мільйон гривень від родича, який не є найближчим членом сімʼї, то з цієї суми сплатить 50 тисяч гривень податку на доходи фізичних осіб і 15 тисяч гривень військового збору до 31 липня 2025 року. Якщо ж такий дохід людина отримала після 1 грудня 2024 року, то буде більшим військовий збір. Він становитиме 50 тисяч гривень.</p>
    <p>Доктор економічних наук Григорій Монастирський сказав, що збільшення кількості мільйонерів позитивно впливає на економіку країни:</p>
    <p id="e8">«Вони працюють в законодавчому полі, сплачують податки, інвестують свої гроші в розвиток економіки. Це створює певний мультиплікаційний ефект, коли створюються нові робочі місця, розвиваються і створюються нові підприємства. Це дає змогу у свою чергу підтягувати так званий середній клас. Тому наявність мільйонерів в економіці є свідченням того, що економіка виходить поступово з кризи».</p>
    <p>Одна з причин збільшення кількості гривневих мільйонерів — інфляція, розповів Григорій Монастирський.</p>
    <p>Нагадаємо, кампанія декларування майнового стану і доходів за минулий рік для фізичних осіб розпочалася з 1 січня і триватиме до 1 травня.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Списків, Статків, Садків, Скарбів, Смаків, Ставків, Каськів, Басків, Пасків, Скаутів, Скакав, Спусків, Кавків, Ласків, Савків, Сажків, Сайків, Сасів, Сачків, Сашків, Сватків, Скачков, Славків, Спасів, Станків, Стаськів, Стасюків, Стасів, Стасіїв, Сташків, Карків, Катків, Каюків, Каяків, Кусків, Опасків, Оскалків, Саксів, Саків, Сасаків, Сисаків, Сказів, Сканів, Скарнів, Скатів, Скислів, Скоків, Скосів, Скриків, Слаксів, Сосків, Спадків, Стисків</warning>
    <warning id="e2">Message: «Прийом» - помилкове слово, виправлення: приймання, прийняття, спосіб, захід, раз. Offset: 208. Replacement: Приймання, Прийняття, Спосіб, Захід, Раз</warning>
    <warning id="e3">Message: Знайдено потенційну орфографічну помилку. Offset: 145. Replacement: Беркутом, Беркутів, Беркутові, Беркутова, Беркутове, Беркутову</warning>
    <warning id="e4">Message: Потенційна помилка: числівник не узгоджений з іменником: "24" вимагає: [ч.р.: родовий], а далі йде "громадяни": [мн.: називний] Offset: 6. Replacement: 24 громадянина</warning>
    <warning id="e4">Message: Знайдено потенційну орфографічну помилку. Offset: 269. Replacement: Беркутом, Беркутів, Беркутові, Беркутова, Беркутове, Беркутову</warning>
    <warning id="e5">Message: Після голосної зі звуком і/и варто писати й або та: продали «й» цю, продали «та» цю Offset: 156. Replacement: й, та</warning>
    <warning id="e6">Message: Можливо, має бути р.в.: «подарунка»? Offset: 149. Replacement: подарунка</warning>
    <warning id="e7">Message: «неподача» - помилкове слово, виправлення: неподання. Offset: 134. Replacement: неподання</warning>
    <warning id="e8">Message: Правильно: «своєю чергою» Offset: 238. Replacement: своєю чергою, і собі</warning>
  </warnings>
  <errors/>
</root>
