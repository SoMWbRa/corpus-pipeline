<root>
  <metadata>
    <source>Суспільне Новини | Suspilne Novyny</source>
    <author>Катерина Люшень, Лілія Пархоменко</author>
    <title>«Ці люди прийшли нас вбивати»: снайпер НГУ «Хорт» про війну, влучні постріли та мотивацію</title>
    <language>uk</language>
    <publication_time>2025-03-26T08:14+02:00</publication_time>
    <reference>https://suspilne.media/poltava/974269-ci-ludi-prijsli-nas-vbivati-snajper-ngu-hort-pro-vijnu-vlucni-postrili-ta-motivaciu/</reference>
  </metadata>
  <document>
    <h id="e1">Нацгвардієць Валерій із позивним «Хорт» захищає Україну із 2022-го року. Нині служить у взводі снайперів. Такі фахівці можуть здійснювати влучні постріли з відстані 1,5 кілометра, але працюють і в ближніх боях.</h>
    <p>Про нюанси своєї роботи «Хорт» розповів Суспільному у День Нацгвардії, який щорічно відзначають 26 березня. Нині виповнюється 11 років від моменту її заснування.</p>
    <p id="e2">Чоловік родом із Кременчука. На початок повномасштабної війни проживав у Києві, був керівником підприємства. У війську він із травня 2022-го року, до терцентру комплектування звернувся самостійно.</p>
    <q id="e3">«Спочатку я потрапив ― президентська бригада, 22-й окремий батальйон спеціального призначення. Були ми на різних напрямках: Бахмут, Часів Яр, Костянтинівка. Коли сформувалася “Гвардія наступу”, я подав документи до полку “Азов”, прослужив біля пів року, після чого я перевівся в 17-ту бригаду».</q>
    <p id="e4">Зараз Валерій ― головний сержант взводу снайперів спецпризначення 17-ї Полтавської бригади «Рейд» НГУ. Цей підрозділ сформували менше року тому.</p>
    <q>«Снайпер повинен мати не тільки фізичну підготовку, але й мати математичний склад розуму. Ти повинен уміти вирахувати дистанцію, врахувати вітер, погодні умови. Все це дуже впливає на постріл».</q>
    <p>За його словами, професіонали можуть влучати у цілі за 1,5―2 кілометри. Для цього потрібна постійна та наполеглива підготовка.</p>
    <q id="e5">«Я не воював у ті часи, коли це була АТО. Можливо, тоді снайпери працювали на цих дальніх дистанціях, коли була можливість це робити. І не було таких близьких боїв, як зараз. Зараз так змінилися умови війни, що снайпер може перебувати і на дуже близьких дистанціях: і на 300 метрів, і на 200 метрів».</q>
    <p>Нині, розповів «Хорт», українцям важливо обʼєднатися. Мотивувати людей долучатися до війська має, зокрема, відповідальність перед їхніми родинами та бажання їх захистити.</p>
    <q id="e6">«Не можна недооцінювати ворога. Він дуже хитрий, дуже і вмотивований, якби там не казали про них. Ці люди прийшли нас вбивати. Вони теж тренуються. І вони не збираються відступати. Я думаю, що прийде час, коли діти спитають у своїх батьків, братів: “А де ти був в той час, коли було важко в твоїй країні?” В мене теж росте маленька дочка, їй вісім років, і син є 15 років. Я думаю, їм не буде соромно, що їхній батько в цей час не сидить вдома».</q>
    <p id="e7">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 59. Replacement: 2022</warning>
    <warning id="e2">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 133. Replacement: 2022</warning>
    <warning id="e3">Message: Правильно: «близько пів» Offset: 239. Replacement: близько пів</warning>
    <warning id="e4">Message: З іменником часу замість «менше» краще вживати «менше ніж/як»: «менш як рок», «менш як рік» Offset: 128. Replacement: менш як рок, менш як рік, менше ніж рок, менше ніж рік</warning>
    <warning id="e5">Message: Після голосної зі звуком і/и варто писати й або та: перебувати «й» на, перебувати «та» на Offset: 235. Replacement: й, та</warning>
    <warning id="e6">Message: Перед словами, що починаються на в, ф або збігом приголосних із в, ф пишемо у: «у» твоїй Offset: 289. Replacement: у</warning>
    <warning id="e7">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
