<root>
  <metadata>
    <source>Суспільне Новини | Suspilne Novyny</source>
    <author>Катерина Бєлякова, Ольга Ляшок</author>
    <title>Перенесла понад 20 операцій. Історія юної херсонки, яка втратила руку внаслідок російського обстрілу</title>
    <language>uk</language>
    <publication_time>2025-03-25T19:03+02:00</publication_time>
    <reference>https://suspilne.media/kherson/978729-perenesla-ponad-20-operacij-istoria-unoi-hersonki-aka-vtratila-ruku-vnaslidok-rosijskogo-obstrilu/</reference>
  </metadata>
  <document>
    <h>14-річна Вікторія Задніпряна заново вчиться тримати чашку, розчісувати волосся, чистити зуби. Через обстріли військами РФ Херсона дівчина отримала тяжкі поранення й втратила ліву руку. Зараз вона проходить реабілітацію у Києві та готується до протезування.</h>
    <p>Близько третьої години ночі 3 вересня 2024 року Вікторія прокинулася через сильний вибух. Дівчина зрозуміла, що поранена.</p>
    <p>«Я вже бачила, що в мене руки дуже сильно пошкоджені та глибока рана на грудях. Я лягла на подушку, бо мені було важко дихати. Лежала, чекала “швидку”. Було ще пʼять-сім “прильотів”. Прийшли сусіди, надали першу медичну допомогу. Я весь час була притомна, памʼятаю кожну хвилину, навіть коли вже везли у машині швидкої», — пригадує вона.</p>
    <p>Тієї ночі Корабельний район Херсона, де жила Вікторія з мамою, перебував під масованим обстрілом. Родина деякий час жила у родичів у Чорнобаївці, але вирішили повернутися до своєї квартири. Не думали, що може таке статися, розповіла мама Вікторії Юлія Задніпряна.</p>
    <p>«Я спала в іншій кімнаті, там вікна на інший бік виходять. А “приліт” був там, де Вікина кімната була. Я почула крики, забігла в кімнату — вона вся в крові, одна рука просто трималась на шкірі, друга рука була сильно пошкоджена. Я одразу викликала медиків і вони швидко приїхали, але мені здавалося, що пройшло багато часу», — сказала вона.</p>
    <p>Вікторію прооперували в дитячій обласній лікарні Херсона. Через складний характер поранень її одразу відправили в Київ у лікарню Охматдит. Там теж зробили операцію і постало питання про ампутацію лівої руки.</p>
    <p>«У мене ще була надія, бо лікарі сказали, що шанс 50 на 50. Дуже хотілось тих 50%, щоб врятували руку. Але коли я вже виходила з реанімаційного відділення, мене покликав лікар і каже: “Стоїть питання про ампутацію лівої руки.” Для мене це був удар просто. І я мала підписати документи про дозвіл. Як я могла підписувати той документ, щоб дитині відрізали руку?» — згадує мама дівчини.</p>
    <p>Донька сприйняла цю інформацію спокійніше, ніж очікувала Юлія.</p>
    <p>«Я вже зрозуміла, що у мене буде протез. Ще коли лежала вдома у Херсоні та чекала “швидку”, розуміла, що руку доведеться ампутувати, бо вона була дуже сильно пошкоджена. Маму так трусило, вона не могла набрати номер на телефоні, у неї шок був. Я ж була спокійна, намагалася її заспокоїти. Мабуть, в стресовій ситуації так організм зосередився», — припустила Вікторія.</p>
    <p>В Охматдиті дівчина провела пів року. Їй довелося перенести більш ніж 20 операцій, пересадку шкіри з інших частин тіла, пластичні операції сухожиль та мʼязів, заживлення після ампутації. З апаратом Єлізарова на правій руці Вікторія ходила пів року та продовжує реабілітацію для відновлення її функцій. Також дівчина готується до протезування.</p>
    <p>«Я прокидаюся о 8:00, збираюсь на першу реабілітацію в Охматдит на 10-ту ранку. Потім я там годину займаюся з реабілітологом і на 12:00 ми їдемо на Хрещатик на реабілітацію в центр протезування. Це центр для військових, таких як я — лише кілька підлітків. Там ми теж займаємося десь одну-дві години. Якщо потрібні перевʼязки, то повертаємося в Охматдит. Після 16:00 ми вже вдома», — розповіла свій графік дня Вікторія.</p>
    <p>Дівчина поступово повертається до звичних занять. Любить спілкуватися з друзями, грає з ними в онлайн-ігри. Однокласники та друзі підтримали її та маму, коли в них сталася біда. Зараз Вікторія не може відвідувати онлайн-уроки у своїй херсонській школі — в той час, коли йдуть заняття, вона проходить реабілітацію.</p>
    <p>«В лікарні у нас були вчителі-волонтери, які викладали в “школі героїв” для дітей в Охматдиті. Вони приходили просто в палату, індивідуально займалися: українська мова, англійська, хімія, біологія. Коли мене виписали, памʼятний подарунок дали за те, що відвідувала “школу героїв” у лікарні», — сказала Вікторія.</p>
    <p>До травми вона вела активний спосіб життя, могла годинами гуляти містом, каталася на скейті та велосипеді. Також мала багато творчих хобі, розповіла мама Юлія.</p>
    <p>«У неї був великий асортимент бісеру — 39 кольорів. Ми не проходили просто повз магазина на бульварі Мирний, де було все для вишивання. Щось обовʼязково треба було там зайти та купити. Вдома ходовий матеріал був — це скотч, картон, папір для різноманітних поробок. Вона могла до опівночі сидіти, щось створювати, така посидючість була», — пишається жінка.</p>
    <p>Свого часу Вікторія також хотіла бути майстром манікюру. Вдома для цього мала лампи та різне устаткування, експериментувала та вигадувала власні дизайни.</p>
    <p>«Ще малювала картини по номерах, викладала алмазну мозаїку, вишивала картини з бісеру й плела з нього. Я багато чого робила. Зараз іноді малюю картини по номерах та викладаю алмазну мозаїку — це для реабілітації руки», — додала дівчина.</p>
    <p>Їй потрібно якомога більше розробляти праву руку, бо зараз її функції дуже обмежені, говорить Юлія. Пів року права рука Віки не працювала зовсім.</p>
    <p>«Вона от тільки почала їсти сама. Домашні завдання дали — переписує тексти. Зараз вже може потроху писати, щось робити. Свою кімнату прибирає сама, бо її речі мають власний порядок і не можна нічого пересувати, а якщо випадково викинути, то це взагалі образа», — каже жінка.</p>
    <p>Вікторія зізналась, що від протеза багато не очікує і розуміє, що він не зможе повноцінно замінити втрачену руку.</p>
    <p>«Зараз для мене головне, що я сама можу голову помити. Люблю самостійно займатись своїм волоссям. Влітку 2024 року, ще до травми, пофарбувала його. А недавно ходили в салон у Києві, трохи підфарбували. Я вже пристосувалася розчісуватися. От коли вперше почала сама зуби чистити, то не могла зрозуміти, як рукою рухати, бо за пів року відвикла від цього. Взуватися мені ще складно, особливо якщо є застібки та шнурки», — говорить Вікторія.</p>
    <p>Дівчина не втрачає оптимізму, підтримує дітей, які теж втратили кінцівки. Також бере участь у заходах, які пропонують волонтери у Києві. Попри травму, Вікторія їздила верхи на конях та літала в аеродинамічній трубі.</p>
    <p>«Апарат Єлізарова на руці, а вона каже: “Дуже хочу політати.” Звʼязувалися з хірургом, питали дозволу. Їй аплодували всі, коли вона полетіла. А я, якби знала, що так буде, валеріанки б із собою взяла», — розповіла Юлія Задніпряна.</p>
    <p>Вікторія каже, що вже хоче повернутися додому в Херсон. Її не страшить безпекова ситуація у місті.</p>
    <p>«Там моя квартира, мої речі, колекція баночок з-під напою — більше сотні, всі вціліли, стоять і на мене чекають. Наші два котики зараз змушені жити на вулиці. І друзі мої там», — сказала вона.</p>
    <p>За словами її матері, квартира частково пошкоджена, особливо кімната дівчини. Інша кімната та балкон зазнали руйнувань. Вікна вилетіли разом із рамами, їх тимчасово закрили волонтери. Є тріщини в стінах. Меблі потрощені, шпалери зірвало вибуховою хвилею. Вікна у кімнаті з другого боку теж залишилися без скла. У квартирі немає опалення та води — саме по їхньому стояку були пошкоджені труби, їх просто заварили. Але головне, щоб не було обстрілів, говорить Юлія. Вікторія маму підтримує, каже, дуже хочеться, щоб уже закінчилась війна.</p>
    <p id="e1">Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Херсон": [ч.р.: називний, знахідний] Offset: 23. Replacement: суспільний Херсон</warning>
  </warnings>
  <errors/>
</root>
