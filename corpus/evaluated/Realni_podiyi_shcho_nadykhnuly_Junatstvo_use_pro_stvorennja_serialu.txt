<root>
  <metadata>
    <source>Суспільне Новини | Suspilne Novyny</source>
    <author>Альона Шилова</author>
    <title>Реальні події, що надихнули «Юнацтво»: усе про створення серіалу</title>
    <language>uk</language>
    <publication_time>2025-03-25T11:04+02:00</publication_time>
    <reference>https://suspilne.media/culture/978011-realni-podii-so-nadihnuli-unactvo-use-pro-stvorenna-serialu/</reference>
  </metadata>
  <document>
    <h>На платформі Netflix 13 березня вийшов новий серіал — «Юнацтво».</h>
    <h>За перші чотири дні серіал зібрав 24,3 мільйона переглядів, що зробило його найпопулярнішим шоу на стрімінгу за тиждень (з 10 по 16 березня). Хвиля популярності проєкту продовжила зростати, а критики та глядачі високо оцінили «Юнацтво»: на Rotten Tomatoes рейтинг від критиків становить 99 %, а від глядачів — 72 %.</h>
    <h id="e2">«Юнацтво» — лімітований серіал, що складається з чотирьох серій, знятих одним кадром. Історія розгортається в реальному часі, коли головні герої — від родини до детективів — шукають відповіді на запитання після шокуючої трагедії. Хто насправді винен? Чому це сталося? Чи можна було цьому запобігти?</h>
    <h id="e3">У цьому матеріалі Суспільне Культура розповідає усе, що відомо про серіал «Юнацтво» — від натхення реальними подіями до зйомок одним кадром.</h>
    <h id="e4">У тексті містяться спойлери до серіалу.</h>
    <h>Сюжет і джерела натхнення</h>
    <p>«Юнацтво» розповідає про 13-річного Джеймі Міллера, якого звинувачують у вбивстві однокласниці. Сімʼя Джеймі, терапевтка і детективи, які ведуть справу, залишаються з питанням — що ж сталося насправді?</p>
    <p>«Однією з наших цілей було поставити запитання: “Що відбувається з нашими молодими людьми в наші дні, і з яким тиском вони стикаються з боку своїх однолітків, інтернету та соціальних мереж?”» — сказав актор Стівен Грем, який зіграв роль батька у серіалі, а також став одним із його співавторів.</p>
    <p id="e5">За словами Грема, вони «могли б зняти драму про банди і ножову різанину, або про дитину, чия мати — алкоголічка, а батько — жорстокий абʼюзер», але натомість автори серіалу хотіли, щоб глядачі подивилися на сімʼю в центрі сюжету і подумали: «Господи, це може статися з нами!».</p>
    <q>«А те, що відбувається тут — це найгірший кошмар звичайної сімʼї», — сказав Грем.</q>
    <ul>
      <li>Чи заснований серіал на реальних подіях</li>
    </ul>
    <p>«Юнацтво» не засноване на одному конкретному злочині, а є сумішшю різних жахливих історій з новин.</p>
    <p>Стівен Грем розповів, що якось він прочитав статтю про хлопчика, який штрикнув ножем дівчинку, а потім, за декілька місяців, у новинах показали ще одного хлопчика, який напав на дівчинку з ножем.</p>
    <p>За словами Грема, ці новини розбили йому серце, але також і викликали жах від того, що молоді хлопці скоюють жахливе насильство над жінками.</p>
    <p>На створення серіалу також вплинуло значне збільшення кількості злочинів з використанням ножів по всій Великій Британії: за останніми даними кількість злочинів із використанням ножів у країні зросла на 80 % за останні 10 років.</p>
    <p>При цьому за 12-місячний період (до червня 2024 року) було скоєно 50 973 злочинів із використанням ножів.</p>
    <ul>
      <li id="e6">Токсична маскулінність, інцели та вплив соцмереж</li>
    </ul>
    <p>У своїх інтервʼю співавтор серіалу Джек Торн поділився, що робота над «Юнацтвом» розпочалася із дзвінка Стівена Грема, який сказав, що вони мають створити серіал про «хлопчиків, які ненавидять дівчаток, і про ножові злочини».</p>
    <q>«Це був початок нашої розмови про чоловічий гнів, нашу власну злість, нашу власну жорстокість. Ми намагалися створити складний портрет маскулінності: те, як ми були сформовані, і те, як формують підлітків», — сказав Торн.</q>
    <p id="e7">Однією з ключових тем серіалу є онлайн-субкультура інцелів. Інцел — це скорочення від «вимушений целібат» (involuntary celibate), яке використовують на позначення хлопців чи чоловіків, які безуспішно намагаютьсяя знайти романтичні або сексуальні стосунки. Цей термін виник в онлайн-спільнотах, де чоловіки почали ділитися своїм розчаруванням щодо побачень та свого інтимного життя, часто звинувачуючи жінок або суспільство у цих невдачах.</p>
    <p id="e8">Цим спільнотам також притаманні мізогіністичні переконання та образи на жінок.</p>
    <p id="e9">В серіалі згажують імʼя Ендрю Тейта — колишнього кікбоксера, який здобув популярність у соцмережах через свої погляди на маскулінність, стосунки та успіх. Він пропагує стиль життя «чоловіка з високими цінностями», заохочуючи чоловіків зосереджуватися на багатстві, фізичній формі та домінуванні над жінками. Його контент резонує з деякими інцел-суміжними спільнотами, оскільки він критикує сучасну динаміку знайомств, гіпергамію (ідею про те, що жінки завжди шукають чоловіків із вищим статусом) та фемінізм. Зараз Ендрю Тейта судять у справі про торгівлю людьми.</p>
    <q id="e10">«Ідеї, що стоять за культурою інцелу, дуже привабливі, тому що вони надають сенс багатьом речам: почуттю ізоляції, низької самооцінки, відчуттю власної непривабливості. Вони кажуть вам, що є причина, чому світ налаштований проти вас — що світ був побудований з жіночої точки зору, і ці жінки мають всю владу. (Ці ідеї припускають, що) вам потрібно покращити себе, піти в спортзал, навчитися маніпулювати і навчитися завдавати шкоди», — сказав Джек Торн.</q>
    <p>Створюючи головного героя Джеймі, Торн вивчав такі сайти, як Reddit і 4chan. Він також завів багато акаунтів у різних соцмережах і почав стежити за «очевидними людьми».</p>
    <q>«Очевидні люди привели мене до менш очевидних людей, а менш очевидні люди були тими, кого я вважав справді цікавими», — розповів Торн.</q>
    <p>За словами Торна, жодна 13-річна дитина не споживає контент Ендрю Тейта. Натомість діти більше стежать за тими, хто захоплюється компʼютерними іграми, телешоу або музикою, тими, хто «споживав Ендрю Тейта і тепер сповідує його в інший спосіб».</p>
    <p>«Є така фраза: “Потрібне ціле селище, щоб виростити дитину”. Також потрібне ціле селище, щоб знищити дитину, і Джеймі був знищений. Його знищила шкільна система, яка йому не допомагає. Його знищили батьки, які не бачать його. Його знищують друзі, які, можливо, не підтримують його так, як йому потрібно. Його знищує власна хімія мозку, його руйнують ідеї, які він поглинає. Всі ці різні елементи грають тут свою роль», — підсумував Джек Торн.</p>
    <h id="e11">Зйомка одним кадром</h>
    <p id="e12">З візуальної точки зору одним із найяскравіших прийомів «Юнацтва» стала зйомка одним кадром. Але чи справді кожен епізод був знятий одним непреривним дублем? Чи автори все ж таки змогли заховати «склейки» між сценами?</p>
    <p>Кожен з епізодів «Юнацтва» дійсно знімали одним дублем. Оператор Метью Льюїс підтвердив це в інтервʼю:</p>
    <q>«Немає ніякого зшивання дублів між собою. Це був один цілий кадр, хотів я цього чи ні».</q>
    <p id="e13">Такий підхід був використаний для того, щоб створити відчуття напруги і тривоги, що зростають, коли розкривається історія та наміри Джеймі. Тому співпраця між знімальною групою, пошук правильних локацій та відповідного обладнання для зйомок стали ключовими факторами, які допомогли команді створити ефектну візуальну оповідь.</p>
    <p id="e14">«Усе зводилося до того, чи працює сценарій у повному обсязі для цього формату? Сценарій дуже специфічний, і ви не хочете змушувати щось працювати примусово. Наш сценарист Джек Торн був дуже відкритий до співпраці й хотів знати, де щось не працює. Ми з Філом (йдеться про режисера серіалу Філіпа Барантіні — прим. ред.) писали йому електронного листа і казали: “Камера рухається надто далеко, і нам потрібна мотивація, щоб дістатися від цього місця до цього”. Він дописував додаткові сцени. Під час репетицій він переписував матеріал і придумував ідеї. Думаю, для нього це був унікальний виклик, адже він знав, що ми не божевільні й що ми добре впораємося з його сценарієм», — розповів Льюїс.</p>
    <p id="e15">Серіал знімався у хронологічному порядку і розпочинався зі сцени рейду поліції. Зйомка одним кадром вимагала детального планування.</p>
    <p id="e16">За словами Метью Льюїса, вони не могли зробити список кадрів, тому намалювали мапу локації зйомок і дивилися, як камера буде рухатися по ній, проводили репетиції з операторською командою та акторами, що нагадувало танець.</p>
    <p id="e17">«Ми з Філом шукали локації, а коли знаходили їх, прокладали маршрут і пересували всі шматочки пазлу, поки він не набував сенсу. Найбільшим викликом було те, як перейти від справжнього будинку до фальшивого відділку полціції. Тому нам довелося шукати студію поблизу заміських будинків, і врешті-решт ми знайшли місцевість у Південному Кіркбі, Йоркшир», — розповів опертор.</p>
    <p id="e18">Одним із найскладніших епізодів для зйомки стала друга серія, події якої відбуваються у школі. За словами Льюїса, це був «справжній кошмар»:</p>
    <q id="e19">«Всі діти зі школи, в якій ми знімали. Асистент режисера проробив фантастичну роботу, координуючи їхні рухи. Кожен вчитель також був асистентом режисера, коли камера не була спрямована на них, вони скеровували людей. З точки зору роботи з натовпом це було дуже амбітно, але діти були в захваті від того, що все вийшло».</q>
    <p>Відеокоманда використала 10–12 приймачів по всій школі, які підʼєднувалися до головного відеоцентру. Це означало, що сигнал завжди був.</p>
    <p id="e20">За словами Льюїса, вони обирали найсильніший сигнал і перемикалися між різними входами, щоб режисер і його асистент могли бачити зображення весь час (адже зйомки охоплювали дуже велику територію, зокрема дорогу).</p>
    <q id="e21">«У всіх епізодах оператори завжди стоять за моїм плечем або за плечем Лі, мого другого оператора, тож вони теж вчаться танцювати. Вони ховають людей за стінами і скрізь, де тільки можна собі уявити. Розташування не могло змінитися, тож ми точно знали, куди дивимося. Ніколи не було ніяких здогадок. Є дуже мало моментів, які можуть збити зі шляху», — розповів Льюїс.</q>
    <p>Наприкінці епізоду вони підʼєдналися до дрона, який відлітав, а потім знову приземлявся на автостоянці. Ця ідея була додана в останню хвилину, але у команди було декілька днів, щоб продумати маршрут і вийти на персонажа Стівена Грема в кінці серії.</p>
    <p id="e22">Метью Льюїс пояснив, що зйомка одним кадром найкраще працює, коли є рух (що не передбачалося у третьому епізоді).</p>
    <p>«Камера завжди мала бути за столом — але таке відчуття, що вона просто плаває без причини. Ми побудували обладнання, яке могло б змусити нашу камеру працювати саме так. Я не міг нікому її передати, тому що вона була просто прикріплена до моєї руки», — пояснив оператор.</p>
    <p>У цьому епізоді рухи камери були безпосередньо повʼязані з внутрішнім ритмом сцени.</p>
    <p id="e23">«Ми пройшлися по сценарію і почали його відпрацьовувати. “Гаразд, ми починаємо рухатися, тому що тут є енергія, а тут затишшя, тому нам потрібно бути нерухомими”. Ми знаходили ці моменти і шукали, що буде наступним поштовхом до руху. Це може бути те, що він бере воду, або він відкушує бутерброд — ця мікрозміна в енергетиці кімнати дасть нам достатньо підстав, щоб повільно рухатися від наших маркерів і закрутитися навколо них по спіралі», — сказав Льюїс.</p>
    <ul>
      <li id="e24">Усе спочатку: які виклики були на зйомках «Юнацтва»</li>
    </ul>
    <p id="e25">Режисер Філіп Барантіні розповів, що під час зйомок одного з дублів на майданчику вимкнулася електрика і погасло світло. Причиною став iPad, що керував світлом, який розбився — і все почало перезавантажуватися. Тож команді довелося починати спочатку.</p>
    <p id="e26">Метью Льюїс також згадував момент, коли дубль зіпсувався за пів години до фіналу зйомок:</p>
    <p id="e27">«Є дубль, де я врізався в стіну. Я повернув за ріг із медичної кімнати, і коли я повертав за ріг, внутрішня частина дверної рами вдарилася об карданспеціальна система стабілізації камери. Вона смикнулася вліво і повернулася в центр. Це тривало пів секунди, але я вже нічого не міг вдіяти. Це було за пів години до закінчення одного з дублів. Дубль був мертвий. Але це був принизливий момент, безумовно».</p>
    <p id="e28">Схожа ситуація сталася і під час зйомок четвертого епізоду, коли у сцені бігу за велосипедистами карган повернувся і потрапив у кадр.</p>
    <p id="e29">У 3-й серії у кімнаті збивався сигнал, через що камера втрачала фокус. Ці перебої також трапилися під кінець дублю, коли персонажа Джеймі виводили з кімнати, а його терепавтка залишалася на самоті зі своїми емоціями. За словами Льюїса, це був хороший дубиль, який був втрачений через проблеми з фокусом.</p>
    <p>На щастя, команді вдалося зняти «той самий» дубль для кожної з серій, що глядачі й побачили. А Netflix окремо поділився, який дубль став фінальним для кожного епізоду:</p>
    <ul>
      <li>Епізод 1 — Дубль 2 — знятий у знімальний день 1 з 5;</li>
      <li>Епізод 2 — Дубль 13 — знято на 5-й знімальний день з 5;</li>
      <li>Епізод 3 — Дубль 11 — знято на 5-й знімальний день з 5;</li>
      <li>Епізод 4 — Дубль 16 — знято на 5-й знімальний день з 5.</li>
    </ul>
    <h>Створення локацій</h>
    <p id="e30">Зйомки «Юнацтва» проходили в студіях (і поблизу них) у колишньому шахтарському містечку в Західному Йоркширі, за підтримки продакшн-студії Production Park.</p>
    <p id="e31">Головне приміщення для зйомок було площею в 1350 кв. м і заввишки з чотириповерховий будинок. Знімальна група провела там шість тижнів, будуючи ключові декорації, зокрема відділок поліції та інституцію для неповнолітніх правопорушників.</p>
    <p id="e32">Будинок, у якому живуть сусіди родини Джеймі, насправді належить молодій пара Ділан Нейлор і Бетані Флетчер, які зі своїми дітьми тимчасово переїхали на період зйомок.</p>
    <p id="e33">Шкільні сцени були зняті в Minstorpe Community College, всього в пʼяти хвилинах їзди від Production Park, а приміська зона поруч була використана для зйомки початкової сцени серіалу.</p>
    <q id="e34">«Усе мало розташовуватися в межах 10 хвилин їзди від виробничого парку, щоб полегшити зйомки одним кадром», — пояснив керівник виробничих служб підприємства Річард Блер.</q>
    <h>Акторський склад</h>
    <p>Акторські роботи у «Юнацтві» стали одним із найсильніших аспектів серіалу.</p>
    <ul>
      <li>Овен Купер — Джеймі Міллер</li>
    </ul>
    <p id="e35">Роль Джеймі Міллера, якого звинувачують у вбивстві, зіграв актор Овен Купер, для якого «Юнацтво» стало першою роллю в кіно. Однак Купер зʼявиться на великих екранах у 2026 році у фільмі «Буремний перевал» Емеральд Феннелл, де зіграє молодого Гіткліфа (головні ролі у фільмі виконають Марго Роббі та Джейкоб Елорді).</p>
    <ul>
      <li>Стівен Грем — Ендрю Міллер</li>
    </ul>
    <p id="e36">Стівен Грем не тільки став одним із співавторів серіалу, а також зіграв роль Ендрю Міллера — батька Джеймі.</p>
    <p id="e37">Грем почав свою акторську карʼєру в 90-х роках, знявшись у фільмі «Великий куш» (2000) Гая Річі та «Банди Нью-Йорка» (2002) Скорсезе. У наступні роки він відзначився акторською грою в стрічках «Це Англія» (2006) Шейна Медоуза та «Точка кипіння» (2021), яку зрежисерував Філіп Барантіні.</p>
    <ul>
      <li id="e38">Ешлі Волтерс — детектив-інспектор Люк Баскомб</li>
    </ul>
    <p id="e39">Роль детектива, що розслідує справу Джеймі, зіграв Ешлі Волтерс. Він найбільш відомий за роллями у серіалі «Ватажок» (2011–2023) та «Розбагатій або помри» (2005).</p>
    <ul>
      <li id="e40">Ерін Догерті — Брайоні Арістон</li>
    </ul>
    <p>Ерін Догерті зʼявляється у третьому епізоді та грає роль терапевтки, що має скласти психологічний портрет Джеймі. Догерті відома шанувальникам серіалів за роллю принцеси Анни у третьому та четвертому сезонах серіалу «Корона». Вона також знялася у мінісеріалі «Хлоя» (2022), а у 2025 році вийшов ще один серіал за її участі разом зі Стівеном Гремом — «Тисяча ударів».</p>
    <ul>
      <li id="e41">Крістін Тремарко — Аманда Міллер</li>
    </ul>
    <p id="e1, e42">Роль мами Джемі заграла акторка Крістін Тремарко, яка переважно відома ролями у британських серіалах та мильних операх, серед яких — «Нещасний випадок», «Дорога Ватерлоо», «Респондент», Вульф» та «Еммердейл».</p>
    <h>Відгуки критиків та глядачів</h>
    <p>З моменту свого випуску на стримінгу «Юнацтво» отримало безліч захоплених відгуків від критиків та глядачів.</p>
    <p>На Rotten Tomatoes рейтинг від критиків становить 99 %, а від глядачів — 72 %, на IMDB — 8,4 з 10, а на Letterboxd — 4,3 з 5.</p>
    <p>А ось що говорять про фільм англомовні медіа:</p>
    <p>«Відмова від легких “способів відходу” (відсутність жорстоких батьків чи темних сімейних таємниць), без чіткого пояснення того, що спонукає одних хлопців до вбивства, а інших — ні, здається сміливою і справжньою. “Юнацтво” ставить питання, хто і чому навчає хлопчиків, і як ми очікуємо, що вони зможуть орієнтуватися в цьому все більш токсичному і складному світі, коли наша концепція маскулінності, здається, все ще залежить від того, що хлопчики та чоловіки роблять самотужки. І це робить жертву присутньою настільки, що питання про те, скільки дівчат і жінок помре, поки ми намагатимемося з усім цим розібратися, також залишається з нами», — The Guardian.</p>
    <p>«Ніхто не захоче дивитися цей серіал, але саме тому кожен повинен це зробити. Якщо ви консультант, батьки та/або вчитель, він, найімовірніше, занурить вас у дуже темне місце; Однак “Юнацтво” не позбавлене надії, не позбавлене співчуття», — Roger Ebert.</p>
    <p id="e43">«Мотрошний і блискуче написаний, цей серіал розкриває складнощі людяності тп чоловчого досвіду і як дедалі більша популярність маносфери неформальна мережа блогів, онлайн-форумів та вебсайтів, які присвячені питанням, що стосуються чоловіків та маскулінностітак моторошно і швидко інтегрувала себе в життя молодих людей через соціальні мережі», — Variety.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e44">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: «шокуючої» - помилкове слово, виправлення: що шокує, шокувальний, шоковий, разючий, приголомшливий. Offset: 211. Replacement: що шокує, шокувальний, шоковий, разючий, приголомшливий</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 18. Replacement: суспільна Культура</warning>
    <warning id="e3">Message: Знайдено потенційну орфографічну помилку. Offset: 90. Replacement: натхнення</warning>
    <warning id="e3">Message: «зйомок» - помилкове слово, виправлення: знімання, фільмування. Offset: 120. Replacement: знімання, фільмування</warning>
    <warning id="e4">Message: Це слово є жаргонним Offset: 19. Replacement: </warning>
    <warning id="e5">Message: Після голосної зі звуком і/и варто писати й або та: банди «й» ножову, банди «та» ножову Offset: 54. Replacement: й, та</warning>
    <warning id="e5">Message: Це слово є жаргонним Offset: 134. Replacement: </warning>
    <warning id="e6">Message: Це слово є жаргонним Offset: 24. Replacement: </warning>
    <warning id="e7">Message: Це слово є жаргонним Offset: 51. Replacement: </warning>
    <warning id="e7">Message: Це слово є жаргонним Offset: 60. Replacement: </warning>
    <warning id="e7">Message: «безуспішно» — нерекомендоване слово, кращий варіант: марно, даремно, без успіху, безрезультатно. Offset: 189. Replacement: марно, даремно, без успіху, безрезультатно</warning>
    <warning id="e7">Message: Знайдено потенційну орфографічну помилку. Offset: 200. Replacement: намагаються, намагаються я</warning>
    <warning id="e8">Message: Знайдено потенційну орфографічну помилку. Offset: 32. Replacement: мізогіністські</warning>
    <warning id="e9">Message: Знайдено потенційну орфографічну помилку. Offset: 10. Replacement: згадують, зважують, зажують</warning>
    <warning id="e9">Message: Знайдено потенційну орфографічну помилку. Offset: 339. Replacement: </warning>
    <warning id="e9">Message: Знайдено потенційну орфографічну помилку. Offset: 418. Replacement: гіпербарію, гіпергію, гіперемію, гіперосмію, гіперфагію</warning>
    <warning id="e10">Message: Це слово є жаргонним Offset: 30. Replacement: </warning>
    <warning id="e10">Message: На думку багатьох українських мовознавців, краще вживати «погляд», «думка» Offset: 269. Replacement: погляду, думки</warning>
    <warning id="e10">Message: Після голосної зі звуком і/и варто писати й або та: маніпулювати «й» навчитися, маніпулювати «та» навчитися Offset: 404. Replacement: й, та</warning>
    <warning id="e11">Message: «Зйомка» - помилкове слово, виправлення: знімання, фільмування. Offset: 0. Replacement: Знімання, Фільмування</warning>
    <warning id="e12">Message: На думку багатьох українських мовознавців, краще вживати «погляд», «думка» Offset: 13. Replacement: погляду, думки</warning>
    <warning id="e12">Message: «прийомів» - помилкове слово, виправлення: приймання, прийняття, спосіб, захід, раз. Offset: 47. Replacement: приймання, прийняття, спосіб, захід, раз</warning>
    <warning id="e12">Message: «зйомка» - помилкове слово, виправлення: знімання, фільмування. Offset: 72. Replacement: знімання, фільмування</warning>
    <warning id="e12">Message: Знайдено потенційну орфографічну помилку. Offset: 138. Replacement: непереривним</warning>
    <warning id="e13">Message: Після голосної зі звуком і/и варто писати й або та: напруги «й» тривоги, напруги «та» тривоги Offset: 70. Replacement: й, та</warning>
    <warning id="e13">Message: «зйомок» - помилкове слово, виправлення: знімання, фільмування. Offset: 234. Replacement: знімання, фільмування</warning>
    <warning id="e14">Message: Знайдено потенційну орфографічну помилку. Offset: 295. Replacement: Баран тіні, Баранті ні</warning>
    <warning id="e15">Message: «Зйомка» - помилкове слово, виправлення: знімання, фільмування. Offset: 80. Replacement: Знімання, Фільмування</warning>
    <warning id="e16">Message: «зйомок» - помилкове слово, виправлення: знімання, фільмування. Offset: 91. Replacement: знімання, фільмування</warning>
    <warning id="e17">Message: Можливо, має бути р.в.: «пазла»? Offset: 94. Replacement: пазла</warning>
    <warning id="e17">Message: Знайдено потенційну орфографічну помилку. Offset: 215. Replacement: поліції</warning>
    <warning id="e17">Message: Знайдено потенційну орфографічну помилку. Offset: 334. Replacement: Кірбі</warning>
    <warning id="e17">Message: Знайдено потенційну орфографічну помилку. Offset: 363. Replacement: оператор, оперто, опертою, опертої, опер тор</warning>
    <warning id="e18">Message: «зйомки» - помилкове слово, виправлення: знімання, фільмування. Offset: 36. Replacement: знімання, фільмування</warning>
    <warning id="e19">Message: На думку багатьох українських мовознавців, краще вживати «погляд», «думка» Offset: 219. Replacement: погляду, думки</warning>
    <warning id="e20">Message: «зйомки» - помилкове слово, виправлення: знімання, фільмування. Offset: 155. Replacement: знімання, фільмування</warning>
    <warning id="e21">Message: Після голосної зі звуком і/и варто писати й або та: стінами «й» скрізь, стінами «та» скрізь Offset: 160. Replacement: й, та</warning>
    <warning id="e22">Message: «зйомка» - помилкове слово, виправлення: знімання, фільмування. Offset: 24. Replacement: знімання, фільмування</warning>
    <warning id="e23">Message: Після голосної зі звуком і/и варто писати й або та: моменти «й» шукали, моменти «та» шукали Offset: 187. Replacement: й, та</warning>
    <warning id="e24">Message: «зйомках» - помилкове слово, виправлення: знімання, фільмування. Offset: 34. Replacement: знімання, фільмування</warning>
    <warning id="e25">Message: «зйомок» - помилкове слово, виправлення: знімання, фільмування. Offset: 45. Replacement: знімання, фільмування</warning>
    <warning id="e26">Message: «зйомок» - помилкове слово, виправлення: знімання, фільмування. Offset: 81. Replacement: знімання, фільмування</warning>
    <warning id="e27">Message: Знайдено потенційну орфографічну помилку. Offset: 142. Replacement: кардан спеціальна</warning>
    <warning id="e28">Message: «зйомок» - помилкове слово, виправлення: знімання, фільмування. Offset: 33. Replacement: знімання, фільмування</warning>
    <warning id="e28">Message: Знайдено потенційну орфографічну помилку. Offset: 97. Replacement: курган, сарган, Каган, Карбан, Карман, Курган, Тарган, варган, каган, калган, караган, карга, каргам, каргах, кардан, тарган</warning>
    <warning id="e29">Message: Знайдено потенційну орфографічну помилку. Offset: 165. Replacement: телепатка, терапевтка</warning>
    <warning id="e29">Message: Знайдено потенційну орфографічну помилку. Offset: 251. Replacement: дубль, Дубіль, дубила, дубили, дубило, дубить</warning>
    <warning id="e30">Message: «Зйомки» - помилкове слово, виправлення: знімання, фільмування. Offset: 0. Replacement: Знімання, Фільмування</warning>
    <warning id="e30">Message: Це слово є жаргонним Offset: 123. Replacement: </warning>
    <warning id="e31">Message: «зйомок» - помилкове слово, виправлення: знімання, фільмування. Offset: 23. Replacement: знімання, фільмування</warning>
    <warning id="e32">Message: Знайдено потенційну орфографічну помилку. Offset: 84. Replacement: Тейлор, Нейлом, Нейлон</warning>
    <warning id="e32">Message: «зйомок» - помилкове слово, виправлення: знімання, фільмування. Offset: 160. Replacement: знімання, фільмування</warning>
    <warning id="e33">Message: Замість конструкції в ... кілометрах/хвилинах тощо слід вживати конструкцію за ... кілометри/хвилини Offset: 63. Replacement: за п'ять хвилин, за п'ять хвилини</warning>
    <warning id="e33">Message: «зйомки» - помилкове слово, виправлення: знімання, фільмування. Offset: 150. Replacement: знімання, фільмування</warning>
    <warning id="e34">Message: «зйомки» - помилкове слово, виправлення: знімання, фільмування. Offset: 86. Replacement: знімання, фільмування</warning>
    <warning id="e35">Message: Знайдено потенційну орфографічну помилку. Offset: 205. Replacement: Есмеральд</warning>
    <warning id="e35">Message: Знайдено потенційну орфографічну помилку. Offset: 214. Replacement: Венделл, Феррелл, Фенхель, Фенхелю, Фенхелі</warning>
    <warning id="e35">Message: Знайдено потенційну орфографічну помилку. Offset: 242. Replacement: Гітлера, Гіркіна, Біткоїна, Віталіка, Віталіна, Готліба, Гіталова, Гітлєра, Редкліфа, Геогліфа, Гліфа, Гіркла, Гірклі, Гірклій, Гірклім, Гіркіша, Дітклива, Зітліла, Чіткіша, Італіка</warning>
    <warning id="e35">Message: Знайдено потенційну орфографічну помилку. Offset: 307. Replacement: Лорді, Е лорді, Ел орді</warning>
    <warning id="e36">Message: Перед сполученням приголосних із початковим свистячим або шиплячим пишемо: «зі» Offset: 33. Replacement: зі</warning>
    <warning id="e37">Message: Знайдено потенційну орфографічну помилку. Offset: 218. Replacement: Медуза, Мідоуза</warning>
    <warning id="e37">Message: «зрежисерував» - помилкове слово, виправлення: зрежисувати. Offset: 257. Replacement: зрежисувати</warning>
    <warning id="e37">Message: Знайдено потенційну орфографічну помилку. Offset: 276. Replacement: Баран тіні, Баранті ні</warning>
    <warning id="e38">Message: Знайдено потенційну орфографічну помилку. Offset: 38. Replacement: Баском, Баскому, Баском б, бас-комб</warning>
    <warning id="e39">Message: Знайдено потенційну орфографічну помилку. Offset: 89. Replacement: ролями, роялями, ріллями, рол лями</warning>
    <warning id="e40">Message: Знайдено потенційну орфографічну помилку. Offset: 15. Replacement: Районі, Брайані, Брайтоні, Брайяні, Б районі, Бра йоні</warning>
    <warning id="e40">Message: Знайдено потенційну орфографічну помилку. Offset: 23. Replacement: Аністон, Арістов, Аристон</warning>
    <warning id="e41">Message: Знайдено потенційну орфографічну помилку. Offset: 8. Replacement: Ремарко, Т ремарко, Тре марко</warning>
    <warning id="e42">Message: Знайдено потенційну орфографічну помилку. Offset: 40. Replacement: Ремарко, Т ремарко, Тре марко</warning>
    <warning id="e42">Message: Знайдено потенційну орфографічну помилку. Offset: 197. Replacement: </warning>
    <warning id="e43">Message: Знайдено потенційну орфографічну помилку. Offset: 1. Replacement: Моторошний</warning>
    <warning id="e43">Message: Знайдено потенційну орфографічну помилку. Offset: 74. Replacement: ТП, та, те, то, ті, ти, т, ту, тип, ДП, ДТП, КП, МП, ТБ, АП, НП, ОП, ПП, СП, УП, оп, ЄП, РП, топ, АТП, ГП, ТВ, ТК, ТМ, ТПВ, ТЦ, ІП, ЦП, тс, туп, тю, зп, ІТП, ВП, ЕП, ЗП, Зп, Мп, НТП, ОТП, ТГ, ТД, ТЗ, ТПК, ТПО, ТПП, ТПР, ТПУ, ТР, ТТ, ТТП, Тб, ФП, тюп, тяп, тіп</warning>
    <warning id="e43">Message: Знайдено потенційну орфографічну помилку. Offset: 77. Replacement: чоловічого, чолового</warning>
    <warning id="e43">Message: Знайдено потенційну орфографічну помилку. Offset: 127. Replacement: мано сфери</warning>
    <warning id="e43">Message: Знайдено потенційну орфографічну помилку. Offset: 245. Replacement: маскулінності так</warning>
    <warning id="e44">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
