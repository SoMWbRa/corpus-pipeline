<root>
  <metadata>
    <source>Суспільне Новини | Suspilne Novyny</source>
    <author id="e1">Катерина Костюк, Наталія Черкашенко</author>
    <title>«У Черкасах немає війни»: рідні загиблих закликають вшановувати памʼять Героїв</title>
    <language>uk</language>
    <publication_time>2025-03-25T17:19+02:00</publication_time>
    <reference>https://suspilne.media/cherkasy/979069-u-cerkasah-nemae-vijni-ridni-zagiblih-zaklikaut-vsanovuvati-pamat-geroiv/</reference>
  </metadata>
  <document>
    <h></h>
    <h>У Черкасах 25 березня відбулася акція «Зупинись, вшануй памʼять загиблих», яку ініціювали рідні загиблих військовослужбовців.</h>
    <p id="e2">Вони роздавали містянам листівки із нагадуванням про загальнонаціональну хвилину мовчання, розповіла Суспільному співорганізаторка заходу, голова громадської організації «Обʼєднання матерів і дружин захисників України» у Черкаській області Олена Ложешнікова.</p>
    <p>О 8:40 на Соборній площі містянам роздавали листівки, які нагадують про загальнонаціональну хвилину мовчання, розповіла учасниця акції Олена Васіна:</p>
    <q>«Ми хочемо нагадати, що кожний ранок віддати хвилину свого життя і просто зупинитися — це не дуже багато, щоб віддати шану тим, хто віддав своє життя. Дуже мало людей зупиняються, я не знаю чому. Шкода, я навіть не можу виразити це словами. Людям просто важко одну хвилинку віддати. Не зрозуміло це для мене».</q>
    <p>Олена Васіна — дружина загиблого військового, її чоловік загинув визволяючи Херсон:</p>
    <q id="e3">«Він повернувся з-за кордону на початку березня 2022. Він не тікав, а повернувся назад. Ми самі з Херсону, виїхали з окупації і він якось найближче хотів до нас добратися. Він загинув при звільненні нашого міста. Виходить, що один місяць не дожив до звільнення Херсону. Якраз вони почали звільняти Херсон і загинув він вже в Херсонській області».</q>
    <p id="e4">Памʼять військових вшановує кожного дня, розповіла місцева жителька Ірина Щепетна:</p>
    <q>«Є у мене брат, який без нижньої кінцівки лишився, на протезі. І також мій чоловік служить. Коли я відвідувала Львів, там завмирали всі — кафе, вулички, громадський транспорт. І це дуже було б добре, якби у нас в Черкасах була шана нашим героям».</q>
    <p>Про початок в місті хвилини мовчання інформує оповіщення. Патрульна поліція зупиняє рух транспорту, а чи зупинятися пішоходам — ті вирішують самостійно.</p>
    <q id="e5">«Це настільки принизливо просити людей зупинитися. Моєму сину було 22 роки, коли він загинув. Коли почалася війна – він не думав, він так само хотів ходити на дискотеки, ходити в кафе, в нього практично не було молодості. А тепер я повинна людям пояснювати, що в нас війна і просити зупинитися? А мені кажуть, що від цього нічого не зміниться. У Черкасах немає війни, подивіться на людей — вони відвертаються. Вони бачать чого я йду до них і відвертаються», — прокоментувала учасниця акції Оксана Антоневич.</q>
    <p id="e6">Акція «Зупинись, вшануй памʼять загиблих» ініційована рідними загиблих, розповіла співорганізаторка, керівниця Всеукраїнської громадської організації «Обʼєднання матерів і дружин захисників України» у Черкаській області Олена Ложешнікова:</p>
    <q>«Такою акцією ми хотіли достукатися до суспільства. До наших громадян міста і привернути увагу до того, що є така загальнонаціональна хвилина мовчання. Кожна хвилинка людського життя неповторна, але ж у цю хвилину хтось втрачає своє життя, захищаючи нас на фронті».</q>
    <p>Вона додала, що акція такого формату у місті відбулася вперше, до неї долучилося 30 людей.</p>
    <p>Нагадаємо, з метою вшанування памʼяті захисників, у Черкасах від 5 лютого 2025 року запровадили загальнонаціональну хвилину мовчання. Вона розпочинається щоденно о девʼятій ранку. За відповідне рішення депутати проголосували 4 лютого, під час сесії міської ради.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 25. Replacement: Черкасенко, Черкащенко</warning>
    <warning id="e2">Message: Потенційна помилка: прикметник не узгоджений з іменником: "Суспільному": [ч.р.: давальний, с.р.: давальний] і "співорганізаторка": [ж.р.: називний] Offset: 101. Replacement: суспільна співорганізаторка</warning>
    <warning id="e2">Message: Знайдено потенційну орфографічну помилку. Offset: 246. Replacement: Кожевнікова</warning>
    <warning id="e3">Message: Після голосної зі звуком і/и варто писати й або та: окупації «й» він, окупації «та» він Offset: 126. Replacement: й, та</warning>
    <warning id="e4">Message: Знайдено потенційну орфографічну помилку. Offset: 74. Replacement: Непевна, Трепетна, Щеплена, Репета, Шепета, Шепетина, Щепкіна, Беретна, Дебетна, Кебетна, Лепетуна, Мечетна, Непитна, Пелетна, Рекетна, Реперна, Тенетна, Шепітна, Щебетне, Щебетни, Щебетну, Щебетуна, Щелепна, Щепна</warning>
    <warning id="e5">Message: Знайдено потенційну орфографічну помилку. Offset: 497. Replacement: Антонович</warning>
    <warning id="e6">Message: Знайдено потенційну орфографічну помилку. Offset: 226. Replacement: Кожевнікова</warning>
  </warnings>
  <errors/>
</root>
