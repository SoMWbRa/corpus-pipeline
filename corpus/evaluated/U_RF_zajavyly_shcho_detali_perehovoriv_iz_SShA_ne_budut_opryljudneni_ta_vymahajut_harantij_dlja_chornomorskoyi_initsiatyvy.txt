<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>У РФ заявили, що деталі переговорів із США «не будуть оприлюднені» та вимагають «гарантій» для чорноморської ініціативи</title>
    <language>uk</language>
    <publication_time>2025-03-25T13:00+02:00</publication_time>
    <reference>https://suspilne.media/978871-u-rf-zaavili-so-detali-peregovoriv-iz-ssa-ne-budut-opriludneni/</reference>
  </metadata>
  <document>
    <h>Речник адміністрації очільника Росії Володимира Путіна Дмитро Пєсков заявив, що деталі переговорів між США та РФ, які відбулись 24 березня, «не оприлюднять».</h>
    <p id="e1">Про це повідомляє російське державне агентство ТАСС.</p>
    <p>За словами Пєскова, очільник Росії Володимир Путін та президент США Дональд Трамп отримали висновки щодо переговорів між представниками США та РФ. Вони відбулись 24 березня у Саудівській Аравії й тривали 12 годин.</p>
    <p>Пєсков повідомив, що ці переговори мали «технічний характер» та деталі й висновки «не будуть оприлюднювати».</p>
    <p id="e2">Міністр закордонних справ РФ Сергій Лавров повідомив, що Росія та США обговорювали безпеку для судноплавства у Чорному морі. Його слова передає ТАСС.</p>
    <p>Лавров повідомив, що «Росія виступає за відновлення чорноморської ініціативи у більш прийнятній для всіх формах». Також Росія вимагатиме «гарантій» від США щодо відновлення ініціативи. Україні Росія «не довіряє», заявив Лавров.</p>
    <p>Чорноморська зернова ініціатива, запущена Україною спільно з ООН і Туреччиною. 18 липня 2023 року Росія вийшла з ініціативи. З 20 липня 2023 року всі судна, що прямують в акваторії Чорного моря в українські порти, розглядались РФ як потенційні перевізники військових вантажів.</p>
    <p>Україна продовжила експорт зернових через порти Великої Одеси попри обстріли РФ. Президент України Володимир Зеленський у листопаді 2023 року заявляв, що «Росія фактично знищила чорноморську ініціативу» та «ініціатива мала позитивний вплив на ринки продовольства у всьому світі».</p>
    <p>Раніше CBS News повідомляли, що США та Росія опублікують спільну заяву 25 березня після обговорень у Саудівській Аравії. У ній йтиметься про досягнення угоди щодо припинення вогню у Чорному морі.</p>
    <p>Делегації США та України розпочали нову зустріч у Саудівській Аравії — наступного дня після зустрічі між представниками США та Росії.</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що «дискусія була продуктивною та цілеспрямованою».</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова сьогодні представники США та РФ обговорювали питання «зернової ініціативи» для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США.</p>
  </document>
  <warnings>
    <warning id="e1">Message: «ТАСС» - помилкове слово, виправлення: ТАРС. Offset: 47. Replacement: ТАРС</warning>
    <warning id="e2">Message: «ТАСС» - помилкове слово, виправлення: ТАРС. Offset: 144. Replacement: ТАРС</warning>
  </warnings>
  <errors/>
</root>
