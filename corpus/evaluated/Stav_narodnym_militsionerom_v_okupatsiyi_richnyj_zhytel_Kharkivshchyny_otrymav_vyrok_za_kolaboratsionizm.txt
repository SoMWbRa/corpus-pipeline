<root>
  <metadata>
    <source>Суспільне Новини | Suspilne Novyny</source>
    <author id="e1">Ганна Цьомик, Єлизавета Меньшикова</author>
    <title>Став «народним міліціонером» в окупації: 21-річний житель Харківщини отримав вирок за колабораціонізм</title>
    <language>uk</language>
    <publication_time>2025-03-26T17:26+02:00</publication_time>
    <reference>https://suspilne.media/kharkiv/309126-na-harkivsini-vrucili-pidozru-coloviku-akij-pracuvav-narodnim-milicionerom-pid-cas-okupacii/</reference>
  </metadata>
  <document>
    <h id="e2">Суд у Полтавській області визнав винним у співпраці з росіянами 21-річного жителя деокупованої Борової Харківської області. Прокурори довели, що у травні 2022 року, під час окупації селища, чоловік добровільно обійняв посаду «поліцейського».</h>
    <p>Про вирок повідомила пресслужба Харківської обласної прокуратури.</p>
    <q>Аби догодити ворогам, засуджений патрулював місто, затримував осіб та доставляв їх до новоствореного псевдоправоохоронного органу.</q>
    <p id="e3">Обвинуваченого затримали у листопаді 2022 року. Як тоді повідомив начальник слідчого управління поліції Харківщини Сергій Болвінов, жителя Борової звати Олександр.</p>
    <q>В селищі Борова на посаду «народного міліціонера» добровільно погодився 18-річний Олександр, приблизно за місяць після окупації.</q>
    <p>Обвинувачений, за даними прокуратури, вину визнав: «Додав, що співпрацював з РФ, проте не розумів наслідків».</p>
    <p>За колабораціонізм жителю Борової призначили 12 років у тюрмі, і, на той самий строк, — позбавили права обіймати посади в правоохоронних органах, органах державної влади, місцевого самоврядування та таких, що надають публічні послуги, з конфіскацією майна.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Сьомик, Тьомик, Цьомки, Цьомок, Цьомчик</warning>
    <warning id="e2">Message: «поліцейського» - помилкове слово, виправлення: поліційний, поліціянт, поліцай. Offset: 226. Replacement: поліційний, поліціянт, поліцай</warning>
    <warning id="e3">Message: Знайдено потенційну орфографічну помилку. Offset: 122. Replacement: Ботвінов</warning>
  </warnings>
  <errors/>
</root>
