<root>
  <metadata>
    <source>Суспільне Новини | Suspilne Novyny</source>
    <author id="e1">Дарʼя Кінша, Анна Самара</author>
    <title>Нацрада безбарʼєрності підтримала ключові проєкти міністерств</title>
    <language>uk</language>
    <publication_time>2025-03-26T20:06+02:00</publication_time>
    <reference>https://suspilne.media/980207-nacrada-bezbarernosti-pidtrimala-klucovi-proekti-ministerstv/</reference>
  </metadata>
  <document>
    <h>26 березня Національна Рада безбарʼєрності підтримала прийняття ключових проєктів, представлених міністерствами. Учасники засідання визначили подальші етапи реалізації Плану заходів з втілення Національної стратегії зі створення безбарʼєрного простору в Україні до 2030 року.</h>
    <p>Про це повідомляє кореспондентка Суспільного.</p>
    <p>Одним із ключових проєктів став «Рух без барʼєрів», ініційований першою леді України Оленою Зеленською.</p>
    <q>«Це безбарʼєрний маршрут, визначений транспортно-пішохідний шлях у громаді, який буде організований таким чином, щоб забезпечити максимальну доступність для людей з інвалідністю та мобільних груп населення», — розповів віцепремʼєр-міністр з відновлення України – міністр розвитку громад та територій Олексій Кулеба.</q>
    <p>Проєкт передбачає:</p>
    <ul>
      <li id="e2">облаштування безбарʼєрних перехресть, переходів, навчальних закладів, громадського транспорту;</li>
      <li id="e3">встановлення навігаційних знаків і тактильних позначок для забезпечення безпеки і комфорту всіх громадян;</li>
      <li id="e4">створення повноцінної системи, яка дозволяє кожному зручно пересуватися містом.</li>
    </ul>
    <q>«Сьогодні ми реалізуємо у 15 пілотних населених пунктах цей проєкт і плануємо масштабувати його максимально швидко по всій країні», — заявив Кулеба.</q>
    <p>За його словами, одним із перших міст, що активно впроваджують проєкт, став Київ. Військова адміністрація столиці розробила маршрут довжиною 2,5 км, який включає:</p>
    <ul>
      <li>325 обʼєктів, з яких 229 – приватна власність, 18 – комунальна, 17 – державна;</li>
      <li id="e5">три школи, чотири садочки, 50 обʼєктів транспортної інфраструктури;</li>
      <li>172 обʼєкти бізнесу, зокрема кафе, ресторани, магазини, аптеки.</li>
    </ul>
    <p>Більшість цих обʼєктів поки що не є безбарʼєрними, але роботи вже тривають. Аналогічні маршрути розробляють Львів і Житомир.</p>
    <q id="e6">«Сьогодні долучилися до нас більше 50 представників великого мережевого бізнесу. Більше тисячі представників малого бізнесу на місцевому рівні вже з нами», — зазначив міністр розвитку громад та територій.</q>
    <p id="e7">Кулеба розповів, що держава бере на себе фінансування державних обʼєктів на маршрутах, а витрати будуть покриватися за рахунок міських та обласних бюджетів, державних коштів, грантів та допомоги міжнародних партнерів.</p>
    <p id="e8">У перспективі планується створення національного цифрового додатку для відстеження стану безбарʼєрних маршрутів. Попередній розрахунок показує, що реконструкцію маршрутів у всіх пілотних містах планують розпочати вже цього року.</p>
    <p>На сьогодні понад 800 громад висловили бажання приєднатися до проєкту, а до 2030 року планується охопити 90% соціально значущих обʼєктів країни.</p>
    <h>Програми підтримки зайнятості та професійного розвитку</h>
    <p>На засіданні Національної Ради безбарʼєрності перший віцепремʼєр-міністерка — міністерка економіки України Юлія Свириденко наголосила, що у 2024 році завдяки державним програмам грантів, мікрогрантів, працевлаштування осіб з інвалідністю та ваучерів на здобуття нових кваліфікацій роботу знайшли або опанували нову професію 330 тисяч людей. У 2023 році таких було 295 тисяч.</p>
    <p id="e9">За її словами, зокрема, підтримку вже отримали 25 тисяч грантоотримувачів, а загальний обсяг фінансування становив 5,4 мільярда гривень. За рахунок цієї ініціативи у 2024 році було створено 44 тисячі нових робочих місць.</p>
    <q>«Ми зробили грант підтримки для ветеранів, ветеранок та членів їх родин. І 1400 ветеранів, навіть цифра більша, якраз опікуються цією підтримкою», — розповіла міністерка.</q>
    <p id="e10">За її словами, багато людей бажають працювати, проте їхні навички не відповідають сучасним вимогам ринку праці. Для вирішення цієї проблеми уряд запровадив програму ваучерів на навчання, яка передбачає фінансування професійної освіти у розмірі 30 тисяч гривень.</p>
    <q id="e11">«Ви звертаєтесь до Центру зайнятості і отримуєте на безповоротній основі 30 тисяч гривень, які ви можете витратити на навчання в ліцензованих закладах освіти в нашій державі. 23 тисячі ваучерів було надано тільки минулого року. І здебільшого люди обираються в такі напрямки, як медичні працівники, соціальна служба, трактористи, водії, трактори», — розповіла Свириденко.</q>
    <p>У 2023 році уряд запустив програму компенсації витрат на створення робочих місць для осіб з інвалідністю. За словами Свириденко, вже 2 тисячі роботодавців отримали відповідну компенсацію, а нове законодавство дозволить масштабувати цю ініціативу по всій країні.</p>
    <p>Разом із міжнародними партнерами уряд також запустив ініціативу «Хартія стійкості людського капіталу». Основна мета – впровадження принципів, що сприятимуть здоровʼю та добробуту працівників. У рамках цієї програми бізнесу пропонуються такі ініціативи:</p>
    <ul>
      <li id="e12">корпоративні програми ментального здоровʼя;</li>
      <li id="e13">запровадження гнучкого графіка та механізмів запобігання професійному вигоранню;</li>
      <li id="e14">забезпечення доступу до освіти та професійного розвитку.</li>
    </ul>
    <q id="e15">«Наступний рік у нас мають бути 500 компаній у цій Харті не 25, як зараз є на першому етапі, а 500 компаній, які беруть до себе певні зобовʼязання і проваджують, в принципі, безбережності у своїй роботі. Тому що ми всі розуміємо, що через людські капітали робота з людьми буде зараз найбільш важливою складовою діяльністю українського підприємця», — наголосила міністерка економіки.</q>
    <p>Перша леді України Олена Зеленська повідомила, що до розробки плану заходів щодо реалізації безбарʼєрності у найближчі роки долучилися більш як 230 профільних експертів та понад 50 громадських організацій. Наразі у громадах створено понад 500 місцевих рад з безбарʼєрності.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Інша, Кінга, Кінна, Кіноа, Кінаш, Кінаша, Кірша, Кіша, Кінва, Кінза, Кін ша</warning>
    <warning id="e2">Message: Це речення не починається з великої літери. Offset: 0. Replacement: Облаштування</warning>
    <warning id="e3">Message: Це речення не починається з великої літери. Offset: 0. Replacement: Встановлення</warning>
    <warning id="e3">Message: Після голосної зі звуком і/и варто писати й або та: безпеки «й» комфорту, безпеки «та» комфорту Offset: 80. Replacement: й, та</warning>
    <warning id="e4">Message: Це речення не починається з великої літери. Offset: 0. Replacement: Створення</warning>
    <warning id="e5">Message: Це речення не починається з великої літери. Offset: 0. Replacement: Три</warning>
    <warning id="e6">Message: З числівником замість «більше» краще вживати «понад», або «більше ніж/як»: «понад 50» Offset: 28. Replacement: понад 50, більш як 50, більше ніж 50</warning>
    <warning id="e7">Message: Краще: «коштом», «шляхом», «користуючись з», «ким/чим», «внаслідок» Offset: 116. Replacement: коштом, шляхом, користуючись з, ким/чим, внаслідок, завдяки</warning>
    <warning id="e8">Message: Потенційна помилка: прикметник не узгоджений з іменником: "цифрового": [ч.р.: родовий, знахідний (іст.), с.р.: родовий] і "додатку": [ч.р.: давальний, місцевий]. Можливо, вжито невнормований родовий відмінок ч.р. з закінченням -у/-ю замість -а/-я (така тенденція є в сучасній мові)? Offset: 49. Replacement: цифрового додатка, цифровому додатку, цифровім додатку</warning>
    <warning id="e9">Message: Краще: «коштом», «шляхом», «користуючись з», «ким/чим», «внаслідок» Offset: 137. Replacement: Коштом, Шляхом, Користуючись з, Ким/чим, Внаслідок, Завдяки</warning>
    <warning id="e10">Message: Краще: «розв'язання цієї проблеми» Offset: 116. Replacement: розв'язання цієї проблеми, розв'язування цієї проблеми</warning>
    <warning id="e11">Message: Між двома голосними варто писати й: зайнятості «й» отримуєте, зайнятості «та» отримуєте Offset: 37. Replacement: й, та</warning>
    <warning id="e12">Message: Це речення не починається з великої літери. Offset: 0. Replacement: Корпоративні</warning>
    <warning id="e13">Message: Це речення не починається з великої літери. Offset: 0. Replacement: Запровадження</warning>
    <warning id="e14">Message: Це речення не починається з великої літери. Offset: 0. Replacement: Забезпечення</warning>
    <warning id="e15">Message: Потенційна помилка: прикметник не узгоджений з іменником: "цій": [ж.р.: давальний, місцевий] і "Харті": [ч.р.: місцевий] Offset: 47. Replacement: цьому Харті, цім Харті</warning>
    <warning id="e15">Message: Як іменник краще: «складник» Offset: 301. Replacement: складник, частина, компонент</warning>
  </warnings>
  <errors/>
</root>
