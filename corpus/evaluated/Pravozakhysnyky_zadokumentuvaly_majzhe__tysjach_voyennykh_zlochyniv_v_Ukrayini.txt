<root>
  <metadata>
    <source>Суспільне Новини | Suspilne Novyny</source>
    <author>Марія Патока, Влада Колодій</author>
    <title>Правозахисники задокументували майже 85 тисяч воєнних злочинів в Україні</title>
    <language>uk</language>
    <publication_time>2025-03-25T15:06+02:00</publication_time>
    <reference>https://suspilne.media/979143-pravozahisniki-zadokumentuvali-majze-85-tisac-voennih-zlociniv-v-ukraini/</reference>
  </metadata>
  <document>
    <h>Ініціатива T4P задокументувала 84 396 воєнних злочинів, скоєних на території України. Документування здійснюється за регіональним принципом: різні частини країни закріплені за різними організаціями.</h>
    <p>Про це Харківська правозахисна група повідомила під час презентації результатів трирічної роботи ініціативи «Трибунал для Путіна», передає кореспондентка Суспільного.</p>
    <p>За словами її директора Євгена Захарова, нині триває підготовка девʼяти подань до Міжнародного кримінального суду.</p>
    <q>«Зараз ми говоримо про подання до Міжнародного кримінального суду, їх 9 (публікації та мультимедійні продукти)» — сказав Захаров.</q>
    <p>Ці подання ґрунтуються на інформації, зібраній у базі даних, яку почали оновлювати у березні 2022 року.</p>
    <q>«Ця база даних була зроблена ще раніше, у 2015 році, але ми вирішили її повністю обновити, так би мовити, і після повномасштабної агресії почали вести її заново», — сказав він.</q>
    <p>За словами Захарова, 85% воєнних злочинів у базі стосуються втрати житла та іншого майна. При цьому правоохоронці наразі не мають достатніх ресурсів для розслідування таких злочинів, й нині вони займають пріоритетнішими теми, за якими ведуть кримінальні справи.</p>
    <p>Окремо зафіксовано понад 15 500 воєнних злочинів, які розслідується.</p>
    <p>Йдеться про такі воєнні злочини:</p>
    <ul>
      <li id="e1">катування та нелюдське поводження із цивільними чи військовими;</li>
      <li id="e2">застосування зброї, що призвело до загибелі або поранення людей;</li>
      <li id="e3">умисні вбивства;</li>
      <li id="e4">незаконне затримання та позбавлення свободи;</li>
      <li id="e5">розграбування захоплених населених пунктів.</li>
    </ul>
    <q>«Ці пʼять видів справ найбільше розслідують СБУ, Національна поліція за дорученням прокуратури та інші правоохоронці, які мають в собі слідчі органи, навіть НАБУ. Все це повʼязано з тим, що катастрофічно не вистачає людського ресурсу. Таких війн після Другої світової війни у нас не було», — каже Захаров.</q>
    <p>Він підкреслив, що ці воєнні злочини не мають «терміну давності», тому їх можна буде розслідувати й у майбутньому. Крім того, триває робота із встановлення зниклих безвісти.</p>
    <q id="e6">«На початок лютого цього року за реєстром Міністерства внутрішніх справ безвісті зниклих рахується майже 63 000. Військових і цивільних. І це при тому, що приблизно 10 300 людей звідти вже викреслили. А видалити можуть тільки тих, хто знайшовся або ті, хто загинули, і про це є процесуальне рішення», — додав Захаров.</q>
    <p>Задокументовані злочини у презентації кваліфікуються як воєнні злочини, злочини проти людяності та епізоди геноциду.</p>
  </document>
  <warnings>
    <warning id="e1">Message: Це речення не починається з великої літери. Offset: 0. Replacement: Катування</warning>
    <warning id="e2">Message: Це речення не починається з великої літери. Offset: 0. Replacement: Застосування</warning>
    <warning id="e3">Message: Це речення не починається з великої літери. Offset: 0. Replacement: Умисні</warning>
    <warning id="e4">Message: Це речення не починається з великої літери. Offset: 0. Replacement: Незаконне</warning>
    <warning id="e5">Message: Це речення не починається з великої літери. Offset: 0. Replacement: Розграбування</warning>
    <warning id="e6">Message: Правильно: «безвісти» Offset: 72. Replacement: безвісти</warning>
  </warnings>
  <errors/>
</root>
