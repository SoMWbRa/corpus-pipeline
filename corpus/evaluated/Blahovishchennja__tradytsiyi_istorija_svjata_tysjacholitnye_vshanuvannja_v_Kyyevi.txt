<root>
  <metadata>
    <source>Суспільне Новини | Suspilne Novyny</source>
    <author id="e1">Олег Челяк</author>
    <title>Благовіщення 2025: традиції, історія свята, тисячолітнє вшанування в Києві</title>
    <language>uk</language>
    <publication_time>2025-03-25T06:05+02:00</publication_time>
    <reference>https://suspilne.media/culture/977851-blagovisenna-2025-tradicii-istoria-svata-tisacolitne-vsanuvanna-v-kievi/</reference>
  </metadata>
  <document>
    <h>Благовіщення — одне із Дванадесятих свят, що є найбільш шанованими у східній церкві, у новоюліанському календарі припадає на 25 березня.</h>
    <h>В цей день вшановують те, що Діва Марія почула від божого посланця Архангела Гавриїла звістку про її непорочне зачаття сином Божим і прийдешнє Різдво Ісуса Христа.</h>
    <h id="e2">Суспільне Культура розповідає про зародження свята, його вшанування Ярославом Мудрим, яка молитва повʼязана з Благовіщенням, як воно представлене в українських звичаях і віруваннях.</h>
    <h>Як про Благовіщення згадують в Євангелії</h>
    <p>В Євангелії від Матвія (1, 18–25) згадується, що на час, коли Діва Марія і Йосип із Назарету заручилися та готувалися до одруження, він виявив, що вона вагітна.</p>
    <p id="e3">Святий Обручник бажав таємно відпустити її, щоб не збезчестити Марію. Йому приснився Ангел, який розповів, що це дитина від непорочного зачаття Духа святого, і попросив стати Йосипа земним батьком Ісуса Христа й чоловіком Діви Марії. Народження Ісуса мало б вберегти людство від гріхів. Після цього сну Йосип став чоловіком Марії, Пресвята сімʼя дочекалась Різдва Ісуса Христа.</p>
    <p>В Євангелії від Луки (1, 26–38) йдеться про появу Благовісника Архангела Гавриїла, який сповістив її про те, що Марія носить у лоні дитя від непорочного зачаття.</p>
    <q id="e4">«Радій, благодатная, Господь із тобою! Ти благословенна між жонами», — йдеться в 27-му вірші за перекладом Івана Огієнка.</q>
    <p>Врешті Діва Марія назвала себе господньою рабинею, погодилась зі словами Гавриїла та прийняла це складне випробування.</p>
    <h>Поява молитви «Богородице Діво»</h>
    <p>Найдавніша нині відома молитва до Пресвятої Діви Марії — «Під твою милість прибігаємо» — записана грецькою, належала до традиції Коптської церкви й датована археологами приблизно 250 роком нашої ери.</p>
    <p>Вже на початку другого тисячоліття зʼявляється молитва «Богородице Діво», або в латинському варіанті — Ave Maria.</p>
    <p id="e5">Сучасну версію молитви записав у 1495 році домініканський монах і поет Джироламо Саванарола. Він використав у цій молитві цитату з першого розділу Святого Письма від апостола Луки як основу для молитви «Богородице Діво».</p>
    <h>Як Благовіщення повʼязане із Золотими Воротами</h>
    <p>Золоті Ворота, згідно з дослідженнями, побудували ще під час князювання Володимира. Як писав митрополит Ілларіон, сучасник тих подій, їх називали Великими воротами.</p>
    <p>Вже в 1022 році за князювання Ярослава Мудрого на Великих воротах зʼявилась церква Благовіщення.</p>
    <p id="e6">У 1050 році митрополит Ілларіон написав «Слово про закон і благодать» — звернення до Ярослава Мудрого, яке вважається найдавнішим твором української літератури. В ньому Ілларіон Київський прирівнює князя до Константина Великого, за його «христолюбство», зокрема зазначає, що благовірʼя Ярослава визначається його послухом культу Богородиці, зокрема вшанування Благовіщення і появи в Києві Благовіщенської церкви.</p>
    <q id="e7">«Він храм великий святий Божій Премудрості воздвиг на святість і освячення городу твоєму і всілякою красою його прикрасив, золотом, і сріблом, і камінням дорогим, і потирами та дискосами дорогоцінними, так що церква та стала дивом і славою на всі навколишні країни, бо іншої такої не знайдеться по всій півночі земній од сходу до заходу. Він славний город твій Київ величчю, як вінцем, обклав і доручив людей твоїх і город святій всеславній, скорій до помочі християнам Святій Богородиці, їй він і церкву на великих воротях звів на честь першого Господського празника — Святого Благовіщення, аби благословення, що його архангел дав дівиці, було і городу сьому. До неї ж бо мовилось: “Радуйся, обрадувана, Господь з тобою!” (Лука 1, 28). До города ж: “Радуйся, благовірний городе, Господь з тобою!”», — писав митрополит Ілларіон у «Слові про закон і благодать».</q>
    <h>Чому до Благовіщення не дозволяють поратися на землі</h>
    <p>В українських віруваннях йдеться, що не можна виконувати будь-які роботи з землею від Введення (21 листопада) до Благовіщення — вважається, що в цей холодний період року земля відпочиває.</p>
    <p>«До Благовіщення зими не кляни!» — мовить приказка, яка нагадує про те, що і в пізньому березні можливе похолодання.</p>
    <p>В цей день є послаблення строго Великого посту: дозволено їсти рибу.</p>
    <p>Як писав Олекса Воропай у «Звичаях українського народу», на Благовіщення люди вірили, що щука, зловлена в цей день, має чародійну силу, її називають «благовіщенською щукою». Втім, у наш час на Благовіщення припадає нерест і ловити цю рибу заборонено.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e8">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Беляк, Челак, Че ляк</warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Культура": [ж.р.: називний] Offset: 0. Replacement: суспільна Культура</warning>
    <warning id="e3">Message: Знайдено потенційну орфографічну помилку. Offset: 7. Replacement: Обручик, Обручний, Обручним, Обручних, Об ручник, Обруч ник</warning>
    <warning id="e4">Message: Ця прикметникова форма обмежена усним та поетичним мовленням. Offset: 8. Replacement: благодатна</warning>
    <warning id="e4">Message: Це слово або форма є застарілою, архаїчною або діалектною. Offset: 60. Replacement: </warning>
    <warning id="e4">Message: Перед словами, що починаються на в, ф або збігом приголосних із в, ф пишемо у: «у» 27-му Offset: 79. Replacement: у</warning>
    <warning id="e5">Message: Знайдено потенційну орфографічну помилку. Offset: 71. Replacement: Джиро ламо</warning>
    <warning id="e5">Message: Знайдено потенційну орфографічну помилку. Offset: 81. Replacement: Савонарола, Савана рола</warning>
    <warning id="e6">Message: Знайдено потенційну орфографічну помилку. Offset: 238. Replacement: користолюбство</warning>
    <warning id="e7">Message: Знайдено потенційну орфографічну помилку. Offset: 43. Replacement: во здвиг</warning>
    <warning id="e7">Message: Знайдено потенційну орфографічну помилку. Offset: 177. Replacement: диск осами, диско сами, дискоса ми</warning>
    <warning id="e7">Message: Знайдено потенційну орфографічну помилку. Offset: 430. Replacement: Всеславиній, все славній</warning>
    <warning id="e7">Message: Знайдено потенційну орфографічну помилку. Offset: 546. Replacement: Господарського, Господнього, Городського, Боспорського, Гаспидського</warning>
    <warning id="e7">Message: «обрадувана» - помилкове слово, виправлення: утішений, зрадуваний. Offset: 693. Replacement: утішений, зрадуваний</warning>
    <warning id="e7">Message: Ця форма не відповідає мовній нормі Offset: 740. Replacement: </warning>
    <warning id="e7">Message: Форми кличного відмінку для неістот мають обмежене вживання. Offset: 772. Replacement: </warning>
    <warning id="e8">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
