<root>
  <metadata>
    <source>Суспільне Новини | Suspilne Novyny</source>
    <author id="e1">Альона Марчан</author>
    <title>На прикордонні Чернігівщини фіксують збільшення радіуса територій, які під постійною атакою військ РФ</title>
    <language>uk</language>
    <publication_time>2025-03-25T15:43+02:00</publication_time>
    <reference>https://suspilne.media/chernihiv/979085-na-prikordonni-cernigivsini-fiksuut-zbilsenna-radiusa-teritorij-aki-pid-postijnou-atakou-vijsk-rf/</reference>
  </metadata>
  <document>
    <h>У межах Новгород-Сіверського району на Чернігівщині у 2025 році фіксують збільшення радіуса територій, які перебувають під постійною атакою військ РФ. Якщо раніше йшлося про пʼять кілометрів від кордону з Росією, то нині це 10-кілометрова зона. Також зросла й кількість російських обстрілів.</h>
    <p id="e2">Про це у коментарі Суспільному розповів начальник Новгород-Сіверської районної військової адміністрації Олександр Селіверстов.</p>
    <q id="e3">«Якщо минулого року це були, наприклад, Янжулівка, Тимоновичі, Мхи, Блешня, Миколаївка, Орликівка. То на сьогодні вони вже дістають і до самої Семенівки. Дуже часто з використанням ствольної артилерії, КАБів, безпілотних літальних апаратів. І по Новгород-Сіверській громаді теж суттєво радіус збільшився. Був випадок наприкінці минулого року, коли туди дроном долітали».</q>
    <p>Також за три місяці 2025 року на 30% збільшилась кількість російських обстрілів у порівнянні з відповідним періодом 2024 року.</p>
    <q id="e4">«Додалися в асортименті росіян КАБи. В тому році (2024, — ред.) взагалі їх в цей період не кидали. Крім того, більш активно почали використовувати безпілотні літальні апарати. Це і “Ланцети”, і “Молнії”, FPV-дрони».</q>
    <p id="e5">Інтенсивність обстрілів, за словами Селіверстова, залежить переважно від погодних умов.</p>
    <q id="e6">«Коли ясна погода, вони вішають свої безпілотні розвідники, типу “Орланів”, карегують артилерію, дрони і обстріли стають більш інтенсивніші. Вони за допомогою дронів у цивільні будинки, автівки влучають. Останній раз (20 березня, — ред.) був по Семенівці. Був базарний день і в центр міста, біля ринку, прилетів FPV-дрон. Там тільки цивільні вулицею ходили».</q>
    <p>Нагадаємо, вдень 18 березня війська РФ атакували Семенівку керованими авіабомбами. Внаслідок влучання спалахнула пожежа сухостою на площі один гектар. Також ударною хвилею пошкоджені вікна, дахи та паркани в 30 домогосподарствах.</p>
    <p>Зранку 20 березня російські FPV-дрони атакували житловий квартал у Семенівці. Пошкоджені будинки та магазини, а також – цивільна автівка.</p>
    <p>В обох випадках люди не травмувалися.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Барчан, Марчак, Марчін, Маріан, Марзан, Мар чан</warning>
    <warning id="e2">Message: Знайдено потенційну орфографічну помилку. Offset: 114. Replacement: Селі верстов</warning>
    <warning id="e3">Message: Знайдено потенційну орфографічну помилку. Offset: 202. Replacement: Кубів, Рабів, Катів, Канів, Хабів, Крабів, Пабів, Карів, Кобів, Бабів, Кабін, Калів, Карбів, Кебів</warning>
    <warning id="e4">Message: Знайдено потенційну орфографічну помилку. Offset: 31. Replacement: Аби, Кави, Кари, Каси, Баби, Раби, Куби, Кажи, Кати, Жаби, Хаби, Паби, Кабиш, Кай, Кали, Ками, Кафи, Кахи, Кеби, Киби, Коби, Лаби, Саби, Ваби, Габи, Даби, Кади, Каки, Капи, Карби, Краби, КА Би</warning>
    <warning id="e4">Message: Знайдено потенційну орфографічну помилку. Offset: 195. Replacement: Моліні</warning>
    <warning id="e5">Message: Знайдено потенційну орфографічну помилку. Offset: 36. Replacement: Селі верстова</warning>
    <warning id="e6">Message: Знайдено потенційну орфографічну помилку. Offset: 76. Replacement: корегують</warning>
    <warning id="e6">Message: Між двома голосними варто писати й: дрони «й» обстріли, дрони «та» обстріли Offset: 103. Replacement: й, та</warning>
    <warning id="e6">Message: Після «(най)більш» не може стояти порівняльна форма прикметника Offset: 121. Replacement: </warning>
  </warnings>
  <errors/>
</root>
