<root>
  <metadata>
    <source>Суспільне Новини | Suspilne Novyny</source>
    <author>Юлія Ткачук</author>
    <title id="e6">Музичні фестивалі Криму: жовта валізка, наркотики і хеві-метал</title>
    <language>uk</language>
    <publication_time>2025-03-25T14:19+02:00</publication_time>
    <reference>https://suspilne.media/culture/978229-muzicni-festivali-krimu-zovta-valizka-narkotiki-i-hevi-metal/</reference>
  </metadata>
  <document>
    <h>Крим був епіцентром літніх музичних подій. Спека, курорт і музика — що може поєднуватись краще? Тож не дивно, що саме Крим був одним із ключових місць, куди зʼїжджались люди, щоб послухати музику, потанцювати та розважитись.</h>
    <h id="e7">Причому музика була абсолютно різна — естрада, поп, рок, метал, джаз, танцювальна електронна музика! У Криму навіть сформувалася квір-спільнота з болрум-культурою.</h>
    <h id="e8">У цьому тексті проєкту «Artилерія» розповідаємо більше про музичні фестивалі, які проходили у Криму до його незаконної анексії Росією, та розповідаємо, що з ними сталось далі. Допомагає нам у цьому Юлія Щербак, кримка та концертна менеджерка Happy Music Group.</h>
    <h>Червона Рута 1995</h>
    <p>Чи знаєте ви, що фінал «Червоної Рути 1995» проходив у Севастополі? Загалом фестиваль відбувся у двох містах Криму: Севастополі й Сімферополі.</p>
    <p id="e9">Новинкою саме цієї «Червоної Рути» стала категорія сучасної танцювальної музики. У цьому жанрі перемогу здобули Олександр Коновалов, «Шао Бао», «Зе Вйо» та El Кравчук.</p>
    <p id="e10">Окрім них, цього ж року виступала Наталя Могилевська, гурти «Моторʼролла», «Вхід у змінному взутті», «Турбо Техно Саунд».</p>
    <p>Юлія Щербак розповідає: «Севастополь — це така окрема одиниця Криму, більш русифікована і воєнізована (прим. ред. — у Севастополі базувався Чорноморський флот ВМФ Росії). 1995 рік, центральна площа Нахімова в Севастополі. Люди, кримці, туристи — всі приходять на гала-концерт “Червоної Рути”. Я думаю, що це був вибух мозку, тому що щось українське в Криму, і ще й настільки прогресивне, побачило світ».</p>
    <h>Море друзів</h>
    <p>Свій власний конкурс у Криму проводив і головний «правдоруб» українського шоубізнесу Микола Мозговий. Він проводив у Ялті молодіжний фестиваль естрадної пісні «Море друзів».</p>
    <p id="e11">Тут виступали Наталя Могилевська, Олександр Пономарьов, Юрко Юрченко, Наталія Валевська, Марина Одольська.</p>
    <p>Саме Олександр Пономарьов отримав гран-прі фестивалю «Море друзів» у 1996 році. І ні, це не повʼязано з тим, що він зустрічався з донькою Мозгового.</p>
    <p>Сам Микола Мозговий казав, що головна мета «Моря друзів» — це відкрити естраді нову зірку.</p>
    <h id="e1">Ти — Зірка! (Нацвідбір на» Євробачення 2006»)</h>
    <p>Серед естрадних та популярних фестивалів варто згадати ще… нацвідбір на «Євробачення»! Саме так, у 2006 році відбірковий тур, який називався «Ти — зірка!», проводили у Сімферополі. На цьому етапі конкурсу артисти співали кавери на відомі пісні.</p>
    <p>Серед них була і Тіна Кароль із кавером на Лару Фабіан та пісню Je tʼaime. Саме вона в тому році перемогла у конкурсі «Ти — зірка» та поїхала представляти Україну в Афінах із піснею Show Me Your Love.</p>
    <p id="e12">Окрім Тіни Кароль, у відбірковому етапі в Сімферополі брали участь Кирило Туриченко, Ірина Розенфельд, Тарас Добровольський та інші (не надто актуальні зараз) артисти.</p>
    <h id="e13">КаZантип</h>
    <p id="e14">Однією з перших фестивальних асоціацій про Крим буде «КаZантип». Фестиваль танцювальної електронної музики, який обʼєднував довкола себе спільноту «вільних людей», був одним із найбільших у Східній Європі.</p>
    <p id="e15">Протягом історії фестиваль проходив у кількох локаціях: у Щолкіному, біля мису Казантип (звідки отримав таку назву), у 2001-му — в селі Веселе під Судаком, а з 2001 року — у селищі Попівка. Символом фестивалю була жовта валізка, яка дарувала безкоштовний прохід на територію.</p>
    <p id="e16">«“КаZантип” — це країна щастя, — ділиться Юлія Щербак. — Це люди, які приїжджали і в повному угарі тусили весь тиждень, спали на пляжі, в морі. Вся ця музика потім йшла у всі клуби. Це містечко свободи, яке потім розширилося у світогляд і розвиток електронної музики. Гімни “КаZантипу” всі чули. Навіть зараз якась твоя хромосома там десь всередині досі знає цю мелодію».</p>
    <p>Фестиваль містив навіть власну «державотворчу» інфраструктуру зі своїм президентом, кабінетом міністрів та послами в різних містах не лише України, а й інших пострадянських країн.</p>
    <p id="e17">«Почали зʼявлятися посольства Сімферополя, Білгорода, Харкова, Донецька, — розповідав “посол Республіки Казантип” у Луганську Віталій Михайленко. — Послами ставали різні люди, але добре знайомі особисто з кимось з уряду: у Білгороді це була DJ Карина Саакян, а в Севастополі — один із постійних тусовщиків “Казантипу” Саша Небідний; він був великим бізнесменом і міг фінансового тягнути на дуже хорошому рівні».</p>
    <p id="e18">Після анексії Криму Росією «КаZантип» ще раз провели в Грузії. Після цього частина організаторів намагалась відновити фестиваль у Криму, та влада Росії прикрила його, бо вважала «КаZантип» «фестивалем наркотиків і розпусти».</p>
    <h>Metal Heads Mission</h>
    <p>Metal Heads Mission — один із найбільших метал-фестів у Східній Європі. Зі своїми виступами сюди приїжджали топові світові колективи: Cannibal Corpse, Vader, Suffocation, Rotting Christ, Gorgoroth.</p>
    <p>Фестиваль проходив на базі відпочинку «Сонечко» біля Євпаторії. Юлія Щербак жила за 20 хвилин їзди від фестивалю, та батьки не пускали її. Тому дивилась репортажі звідти в шоу Double Otryv Володимира Дубровського, яке виходило на телеканалі Enter Music. Юля так описує ті події:</p>
    <p id="e2">«Море, сонечко, пляж, +40. І музиканти в гримі, який називається corpse paint, виходять виступати на фестивалі з пивком «Крим». Якось доходять до сцени, тому що важко, жарко, грим тече.</p>
    <p>І ти бачиш, як твоя мрія збувається, тому що перед тобою виступає гурт, який ти ніколи в житті більше не побачиш, який ти слухав тільки на касетах.</p>
    <p id="e3">А потім після або перед виступами артисти ще давали інтервʼю. Збиралася велика кількість фанатів, яким просто по черзі давали мікрофон і вони ставили свої питання, а чуваки-артисти сиділи відповідали».</p>
    <p>Утім, на Metal Heads Mission виступали не лише гурти важкої музики. Наприклад, у 2007 році з височезним ірокезом на фестивалі виступив Андрій Кузьменко і гурт «Скрябін».</p>
    <p id="e19">Окрім Metal Heads Mission в іншому місті неподалік — у Новофедорівці — також відбувалися концерти ска-панк- та панк-музики. Саме їх регулярно відвідувала Юлія Щербак:</p>
    <p id="e20">«Новофедорівка — зараз одна з найбільших баз в Криму, де наші лупашать по російських військових обʼєктах. Спочатку, щоб туди заїхати, ми проїжджали всю військову базу з літачками. А потім ти заїжджаєш — і в тебе море, курорти, місцеві клуби. І у місця, де проводили місцеві дискотеки, в якийсь момент приходили панки й починали навалювати концерти».</p>
    <h>Jazz Koktebel</h>
    <p>Якщо ж ви інтелігент та прагнули вишуканої музики, для вас у мене теж є опція — фестиваль Jazz Koktebel, який із 2003 року щороку проходив у Коктебелі.</p>
    <p>Тоді організаторка Лілія Млинарич поставила собі виклик — облаштувати фестиваль у місці, яке абсолютно не було підлаштоване для цього. Робили все за власні кошти та кошти бізнесу.</p>
    <p id="e4">«Bonobo виступав в Криму на Jazz Koktebel. Або артисти, з якими я працюю — Tiger Lillies, які до нас зараз приїжджають, — ділиться Юлія Щербак. — Це була дуже велика сцена для світових джазових імен, які потім постійно підтримували фестиваль.</p>
    <p id="e21">Це був великий майданчик для старту гуртів — «ДахаБраха» та «Вагоновожаті», яких тепер знають всюди.</p>
    <p id="e5, e22">І це дуже класна історія. Тому що попри те, що у нас не було потужного культурного розвитку, в якихось маленьких містечках ти все одно бачиш, що з нічого можна зробити в Криму івенти, куди приїдуть всі й воно буде дуже популярним і вплине на подальший розвиток людей, спільноти, міста або гурту, який потім буде розповідати, що «О, ти з Криму? А ми колись там виступали»».</p>
    <p>Після окупації Криму Jazz Koktebel проводили вже на материковій частині України — у Чорноморську та в Затоці Одеської області. Натомість Росія присвоїла собі спадщину Jazz Koktebel, організувавши у тому ж Коктебелі інший фестиваль — Koktebel Jazz Party.</p>
    <p id="e23">«Люди, та артисти, які не розуміли, де якийсь подвох, через це думали, що вони поїдуть виступати в Крим на фестиваль Jazz Koktebel. Потім навіть Держдеп США заборонив своїм артистам виступати в окупованому Криму, щоб вони туди не їздили й розуміли, що це взагалі інша історія», — коментує Юлія Щербак.</p>
    <h>Сімеїз</h>
    <p>Ще одна цікава історія ховається за скелями містечка Сімеїз на півдні Криму. Там ще з кінця СРСР та з відновленням української незалежності сформувалася квір-спільнота.</p>
    <p id="e24">Все почалося з невеликого нудистського пляжу, а згодом переросло у вечірки в місцевому клубі «Їжаки», де активно розвивалася болрум- та дрег-культура. З 1990-х років поступово Сімеїз став точкою збору для ЛГБТіК+спільноти України та пострадянських країн. Щороку до анексії Криму сюди приїжджало близько 4 тисяч людей. Наразі ЛГБТіК+курорт в Сімеїзі під загрозою зникнення через гомофобні закони Росії.</p>
    <p id="e25">Детальніше про це розповідає короткометражний фільм «Сімеїз» Антона Шебетка.</p>
    <p id="e26">Більше про історію музики Криму розповідаємо у свіжому випуску проєкту «Artилерія»:</p>
    <h>Читайте нас у Facebook, Instagram і Telegram, дивіться наш YouTube і TikTok</h>
    <h id="e27">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</h>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">The number of open and close quotation marks is not equal!</warning>
    <warning id="e3">The number of open and close quotation marks is not equal!</warning>
    <warning id="e4">The number of open and close quotation marks is not equal!</warning>
    <warning id="e5">The number of open and close quotation marks is not equal!</warning>
    <warning id="e6">Message: Після голосної зі звуком і/и варто писати й або та: наркотики «й» хеві-метал, наркотики «та» хеві-метал Offset: 50. Replacement: й, та</warning>
    <warning id="e7">Message: Знайдено потенційну орфографічну помилку. Offset: 146. Replacement: </warning>
    <warning id="e8">Message: Знайдено потенційну орфографічну помилку. Offset: 24. Replacement: Артилерія</warning>
    <warning id="e9">Message: Знайдено потенційну орфографічну помилку. Offset: 134. Replacement: Шар, АО, Мао, Шах, ФАО, Чао, Шаф, Дао, Шал, Шато, Лао, ПАО, РАО, Тао, Хао, Цао, ШАС, Шабо, Шако, Шамо, Шаро, Шая, Шоа, Ша, Шам, Шано, Шат, Шафо, Ша о</warning>
    <warning id="e9">Message: Знайдено потенційну орфографічну помилку. Offset: 138. Replacement: Бо, Ба, Баз, Бал, Бар, Бак, Бас, АО, Бах, Мао, Бач, ФАО, Баб, Бай, Чао, Бабо, Бац, Біо, Дао, БАД, БАМ, Бан, Бано, Бат, Баю, Бая, Баї, Лао, ПАО, РАО, Тао, Хао, Цао, Бав, Базо, Баш, Боа, Ба о</warning>
    <warning id="e10">Message: Знайдено потенційну орфографічну помилку. Offset: 61. Replacement: Моторола</warning>
    <warning id="e10">Message: Знайдено потенційну орфографічну помилку. Offset: 102. Replacement: Турбот, Журбо, Турко, Туро, Торбо, Трубо, Тубо, Тумбо, Тюрбо, Тур бо</warning>
    <warning id="e10">Message: Це слово є жаргонним Offset: 114. Replacement: </warning>
    <warning id="e11">Message: Знайдено потенційну орфографічну помилку. Offset: 96. Replacement: Дольська, Подольська, Одульська, Опольська, Ідольська, О дольська</warning>
    <warning id="e12">Message: Знайдено потенційну орфографічну помилку. Offset: 74. Replacement: Турченко</warning>
    <warning id="e13">Message: Знайдено потенційну орфографічну помилку. Offset: 0. Replacement: Казантип</warning>
    <warning id="e14">Message: Знайдено потенційну орфографічну помилку. Offset: 54. Replacement: Казантип</warning>
    <warning id="e15">Message: «безкоштовний» — нерекомендоване слово, кращий варіант: безплатний. Offset: 242. Replacement: безплатний</warning>
    <warning id="e16">Message: Знайдено потенційну орфографічну помилку. Offset: 2. Replacement: Казантип</warning>
    <warning id="e16">Message: Після голосної зі звуком і/и варто писати й або та: приїжджали «й» в, приїжджали «та» в Offset: 81. Replacement: й, та</warning>
    <warning id="e16">Message: Знайдено потенційну орфографічну помилку. Offset: 275. Replacement: Казантипу</warning>
    <warning id="e17">Message: «тусовщиків» - помилкове слово, виправлення: тусовник. Offset: 295. Replacement: тусовник</warning>
    <warning id="e18">Message: Знайдено потенційну орфографічну помилку. Offset: 28. Replacement: Казантип</warning>
    <warning id="e18">Message: Знайдено потенційну орфографічну помилку. Offset: 179. Replacement: Казантип</warning>
    <warning id="e19">Message: Знайдено потенційну орфографічну помилку. Offset: 98. Replacement: ска-панк, ска-панку</warning>
    <warning id="e20">Message: Знайдено потенційну орфографічну помилку. Offset: 62. Replacement: запашать, лупалась, лупануть, лупаніть, лупасить, лупасять, лупають, пашать, спашать, тюпашать</warning>
    <warning id="e21">Message: Знайдено потенційну орфографічну помилку. Offset: 61. Replacement: Вагоновода, Вагоноводам, Вагоноводами, Вагоноводах, Вагоноводові, Вагоноводі, Вагонової</warning>
    <warning id="e22">Message: Це слово є жаргонним Offset: 176. Replacement: </warning>
    <warning id="e23">Message: Знайдено потенційну орфографічну помилку. Offset: 46. Replacement: подвою, подох, по двох</warning>
    <warning id="e24">Message: Знайдено потенційну орфографічну помилку. Offset: 125. Replacement: Бодрум, Бодрума, Бодруме, Бодруму, Бодрумі</warning>
    <warning id="e24">Message: Знайдено потенційну орфографічну помилку. Offset: 136. Replacement: реп-культура</warning>
    <warning id="e24">Message: Знайдено потенційну орфографічну помилку. Offset: 205. Replacement: ЛГБТК</warning>
    <warning id="e24">Message: Знайдено потенційну орфографічну помилку. Offset: 325. Replacement: ЛГБТК</warning>
    <warning id="e25">Message: Знайдено потенційну орфографічну помилку. Offset: 68. Replacement: Абетка, Бебешка, Мечетка, Ребека, Ребекка, Ребенка, Ребета, Цебенка, Цеберка, Шекета, Шеленка, Шемета, Шепета, Щебенка, Бабетка, Беретка, Вебтека, Велетка, Веретка, Дебетна, Кебета, Кебетна, Небитка, Нелетка, Неметка, Тибетка, Шелестка, Шерстка</warning>
    <warning id="e26">Message: Знайдено потенційну орфографічну помилку. Offset: 72. Replacement: Артилерія</warning>
    <warning id="e27">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
