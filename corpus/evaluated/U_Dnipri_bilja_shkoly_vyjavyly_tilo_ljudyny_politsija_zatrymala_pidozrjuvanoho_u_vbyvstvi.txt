<root>
  <metadata>
    <source>Суспільне Новини | Suspilne Novyny</source>
    <author>Ольга Вагнер, Валерія Шостак</author>
    <title>У Дніпрі біля школи виявили тіло людини: поліція затримала підозрюваного у вбивстві</title>
    <language>uk</language>
    <publication_time>2025-03-25T19:24+02:00</publication_time>
    <reference>https://suspilne.media/dnipro/978145-u-dnipri-bila-skoli-viavili-tilo-ludini-z-tilesnimi-uskodzennami-so-vidomo/</reference>
  </metadata>
  <document>
    <h id="e1">Вранці у понеділок, 24 березня, у Дніпрі біля однієї із шкіл на вулиці Генерала Радієвського виявили тіло чоловіка з тілесними ушкодженнями.</h>
    <p>Інформацію про це Суспільному підтвердили у поліції.</p>
    <p>Представниця пресслужби поліції Анна Пономаренко зазначила, що тіло чоловіка виявили близько 6 ранку перехожі. Вони викликали правоохоронців.</p>
    <p>Кореспонденти Суспільного спитали у місцевих жителів, чи знають вони щось про інцидент.</p>
    <p>Жителька району Оксана каже, бачила на місці події автівки правоохоронців та про те, що сталось не знала.</p>
    <p>«Штук пʼять машин точно було, може більше. Я подивилась і пішла, не підходила», — каже жінка.</p>
    <p>Лілія розповідає, побачила новину про це у соцмережах.</p>
    <p>«Побачила в групі, що людина лежить вбита. Я на роботу пішла, тому не виходила, не дивилась», — каже вона.</p>
    <p>Доповнено 25 березня о 19:20. Правоохоронці затримали підозрюваного у вбивстві. За даними слідства, потерпілий перебував в гостях у 54-річного знайомого. Між ними виникла сварка, під час якої власник помешкання схопив кухонного ножа зі столу й завдав ним поранення гостю. Від отриманих травм чоловік помер.</p>
    <p id="e2">«Аби приховати злочин та уникнути покарання, підозрюваний виніс тіло на вулицю та пішов відпочивати. Поліцейські затримали 54-річного раніше засудженого містянина в порядку статтею 208Затримання уповноваженою службовою особою Кримінального процесуального кодексу України», — повідомили у поліції.</p>
    <p id="e3">Затриманому повідомили про підозру за частиною 1 статті 115Умисне вбивство Кримінального кодексу України. Максимальне покарання, яке може йому загрожувати — до 15 років позбавлення волі. Триває слідство.</p>
    <p>Авторка — Мирослава Заблуда</p>
    <p id="e4">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: Перед сполученням приголосних із початковим свистячим або шиплячим пишемо: «зі» Offset: 53. Replacement: зі</warning>
    <warning id="e1">Message: Знайдено потенційну орфографічну помилку. Offset: 80. Replacement: Радзієвського, Радівського</warning>
    <warning id="e2">Message: «Поліцейські» - помилкове слово, виправлення: поліційний, поліціянт, поліцай. Offset: 101. Replacement: Поліційний, Поліціянт, Поліцай</warning>
    <warning id="e2">Message: Відсутній дефіс або пробіл між числом і словом (або пропущена кома після назви вулиці, або вжито тире на позначення мінуса) Offset: 181. Replacement: 208Затримання</warning>
    <warning id="e3">Message: Відсутній дефіс або пробіл між числом і словом (або пропущена кома після назви вулиці, або вжито тире на позначення мінуса) Offset: 56. Replacement: 115Умисне</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
