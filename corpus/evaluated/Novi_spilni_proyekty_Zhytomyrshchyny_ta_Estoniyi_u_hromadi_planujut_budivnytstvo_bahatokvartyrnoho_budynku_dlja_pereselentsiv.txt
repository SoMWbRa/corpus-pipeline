<root>
  <metadata>
    <source>Суспільне Новини | Suspilne Novyny</source>
    <author>Олена Слободенюк</author>
    <title>Нові спільні проєкти Житомирщини та Естонії: у громаді планують будівництво багатоквартирного будинку для переселенців</title>
    <language>uk</language>
    <publication_time>2025-03-26T22:57+02:00</publication_time>
    <reference>https://suspilne.media/zhytomyr/980255-novi-spilni-proekti-zitomirsini-ta-estonii-u-gromadi-planuut-budivnictvo-bagatokvartirnogo-budinku-dla-pereselenciv/</reference>
  </metadata>
  <document>
    <h>26 березня в рамках зустрічі з розширеною делегацією Республіки Естонія на Житомирщині підписали меморандум з Естонським центром міжнародної співпраці (ESTDEV) та Брусилівською громадою щодо будівництва багатоквартирного будинку для сімей ВПО.</h>
    <p id="e1">Про це на своїй сторінці у мережі Facebook повідомив голова Житомирської ОВА Віталій Бунечко.</p>
    <q id="e2">«Вже три роки Естонія демонструє на Житомирщині, чого можна досягти завдяки системній роботі в синергії з громадами та обласною владою. Обговорюючи плани на майбутнє, приділили особливу увагу розвитку та модернізації медзакладів у громадах області, зокрема, в напрямку реабілітації ветеранів. Також йшлося про реалізацію проєктів у сфері освіти та цифровізації і підтримку ВПО з акцентом на наданні житла переселенцям, а також сприянні інтеграції їх у громади», — написав голова ОВА.</q>
    <p>На проєкти з відновлення та розвитку Житомирщини Естонія виділила понад 50 мільйонів євро, з яких 12 мільйонів — на 2025 рік.</p>
    <p>Ще одним спільним проєктом Житомирщини та Естонії на 2025 рік є реконструкція мистецької школи «Арт-Малин» у місті Малині. 26 березня керівництво області та представники Естонського центру міжнародного розвитку провели зустріч, присвячену початку реконструкції школи «Арт-Малин» та запуску проєкту реформування змісту освіти.</p>
    <p id="e3">На своїй сторінці у мережі FacebookМалинська міська громада опублікувала інформацію, що в у Центрі культури і дозвілля в Малині 26 березня підписали Меморандум між Естонським центром міжнародного співробітництва з розвитку та Малинською міською радою про намір про співпрацю над реконструкцією дитячої школи мистецтв та розробкою й реалізацією проєкту реформування позашкільної освіти в громаді.</p>
    <q id="e4">«Естонія, яка має одну з найкращих моделей освіти в ЄС, не лише активно реконструюватиме школу, а й ініціює та запускає в Малинській громаді масштабний проект розвитку позашкільної освіти та дозвілля молоді. Робота у цьому напрямку вже почалася. Зараз з активною молоддю працюють представники естонської сторони на чолі з Урмо Рейтевим — експертом Естонського центру міжнародного розвитку (ESTDEV). Саме він під час підписання Меморандуму презентував проект реформування позашкільної освіти», — йдеться в дописі Малинської міської ради.</q>
    <p>Наприкінці січня 2025 року в коментарі Суспільному заступниця начальника Житомирської ОВА Наталія Арендарчук розповідала, що спільні проєкти, які реалізуватимуть за 12 мільйонів євро, виділених Естонією на 2025 рік, уже погоджені. Станом на той час конкретний список проєктів продовжували узгоджувати.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 85. Replacement: Брунечко</warning>
    <warning id="e2">Message: Після голосної зі звуком і/и варто писати й або та: цифровізації «й» підтримку, цифровізації «та» підтримку Offset: 361. Replacement: й, та</warning>
    <warning id="e3">Message: Знайдено потенційну орфографічну помилку. Offset: 27. Replacement: </warning>
    <warning id="e3">Message: Після голосної зі звуком і/и варто писати й або та: культури «й» дозвілля, культури «та» дозвілля Offset: 108. Replacement: й, та</warning>
    <warning id="e4">Message: «проект» — написання не відповідає чинній версії правопису, виправлення: проєкт. Offset: 152. Replacement: проєкт</warning>
    <warning id="e4">Message: Знайдено потенційну орфографічну помилку. Offset: 322. Replacement: Ярмо, Ірмо, Бурмо, Сурмо, Уммо, Уремо, Урно, Уїмо, Фурмо, Хурмо, Юрмо</warning>
    <warning id="e4">Message: Знайдено потенційну орфографічну помилку. Offset: 327. Replacement: Рейсовим, Пейчевим, Реутовим, Рейдовим, Рейковим, Рейтерам, Рейтери, Рейтером, Ретивим, Речевим, Рижевим, Тестевим</warning>
    <warning id="e4">Message: «проект» — написання не відповідає чинній версії правопису, виправлення: проєкт. Offset: 451. Replacement: проєкт</warning>
  </warnings>
  <errors/>
</root>
