<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title>У США суд заблокував закриття Радіо Свобода</title>
    <language>uk</language>
    <publication_time>2025-03-26T09:01+02:00</publication_time>
    <reference>https://suspilne.media/979525-u-ssa-sud-zablokuvav-zakritta-radio-svoboda/</reference>
  </metadata>
  <document>
    <h>У США федеральний суддя тимчасово заборонив адміністрації президента Дональда Трампа закрити Радіо Вільна Європа/Радіо Свобода.</h>
    <p>Про це повідомляють CNN та ABC News.</p>
    <p>Окружний суддя США Ройс С. Ламберт задовольнив прохання Радіо Вільна Європа/Радіо Свобода про тимчасовий обмежувальний наказ, який допоможе мовнику поки що залишатися в етері та онлайн. Суддя заслухав аргументи сторін 24 березня.</p>
    <p>Він постановив, що спроба адміністрації Трампа позбавити групу коштів була «не підтверджена жодними фактами чи міркуваннями» та, ймовірно, порушила федеральний закон.</p>
    <p>«Керівництво (Агентства глобальних медіа США, — ред.) не може одним реченням, яке практично не пропонує пояснень, змусити Радіо Свобода закритися — навіть якщо президент сказав їм це зробити», — написав у рішенні суддя Ламберт, призначений Рейганом.</p>
    <p>Як пише CNN, це означає, що мовник, швидше за все, досягне успіху в ширшій справі. Ламберт заявив, що має намір ухвалити рішення «швидко», і сказав сторонам подати пояснення до суду пізніше цього тижня.</p>
    <p>Безпосередньо перед слуханням адміністрація Трампа погодилася виплатити заборгованість Радіо Вільна Європа за першу половину березня.</p>
    <p id="e1">«Ми впевнені, що закон на нашому боці, оскільки Конституція США надає Конгресу виключні повноваження гаманця. Незаконно відмовляти нам у коштах, які Конгрес вже виділив Радіо Свобода на решту цього фінансового року», — сказав генеральний директор Radio Free Europe Стівен Капус у заяві після слухань.</p>
    <p>Кілька інших судових процесів щодо дій Трампа щодо ліквідації Агентства глобальних медіа США також очікують на розгляд.</p>
    <p>Минулого тижня Радіо Вільна Європа/Радіо Свобода подало позов, щоб оскаржити наказ Трампа про закриття, стверджуючи, що це «порушить Конституцію США та федеральні закони».</p>
    <p>Співробітники, журналісти та профспілки «Голосу Америки» також подали до суду на адміністрацію Дональда Трампа в Нью-Йорку в пʼятницю, заявивши, що закриття фінансованих урядом США новинних агентств порушує їхнє право на журналістську свободу, гарантоване Першою поправкою до Конституції США.</p>
    <h>Що цьому передувало</h>
    <p>14 березня Трамп підписав указ щодо максимального скорочення функцій і роботи співробітників кількох відомств для боротьби з бюрократією, серед них названо урядове агентство США з глобальних медіа (USAGM), яке контролює «Радіо Вільна Європа / Радіо Свобода» і «Голос Америки».</p>
    <p>15 березня штатні працівники «Голосу Америки» отримали електронного листа від відділу кадрів з повідомленням про те, що їх відправлено в оплачувану адміністративну відпустку.</p>
    <p>Директор «Голосу Америки» Майкл Абрамовіц заявив, що вперше за 83 роки мовник «змусили замовкнути». За його словами, майже весь персонал — понад 1300 журналістів, продюсерів, допоміжний персонал, та його самого — відправили в адміністративну відпустку.</p>
    <p id="e2">Керівник української служби «Голосу Америки» Руслан Петричка також підтвердив, що українська редакція призупинила мовлення, а всі працівники відправлені в адміністративну відпустку.</p>
    <p>Журналістка та ведуча «Голосу Америка» повідомила, що співробітники не можуть забрати свої речі з офісу.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 272. Replacement: Казус, Капу, Кампус, Капут, Капур, Капуш, Капуст, Карус, Капу с</warning>
    <warning id="e2">Message: Знайдено потенційну орфографічну помилку. Offset: 52. Replacement: Петрика, Петричука, Петришка, Петручка, Петличка</warning>
  </warnings>
  <errors/>
</root>
