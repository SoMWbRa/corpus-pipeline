<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title id="w1">Волц обговорював у Signal війну Росії проти України — WSJ</title>
    <language>uk</language>
    <publication_time>2025-03-31T21:21+03:00</publication_time>
    <reference>https://suspilne.media/983935-volc-obgovoruvav-u-signal-vijnu-rosii-proti-ukraini-wsj/</reference>
  </metadata>
  <document>
    <h>Радник президента США з питань нацбезпеки Майк Волц використовував месенджер Signal для обговорення мирного врегулювання війни Росії проти України.</h>
    <p>Про це пише Wall Street Journal з посиланням на двох американських чиновників.</p>
    <p id="w2">За словами джерел, Волтц створив і організував багато інших «делікатних розмов» про національну безпеку в Signal з членами кабінету. В чатах обговорювали теми про те, як досягти миру між Росією та Україною, а також про військові операції.</p>
    <p>Співрозмовники газети відмовилися повідомляти, чи була в цих чатах якась секретна інформація.</p>
    <p id="w3">Водночас американські чиновники повідомили WSJ, що попри неодноразові повідомлення про підтримку з боку Трампа, Волц втратив вплив на президента і підтримку старших помічників у Білому домі.</p>
    <p id="w4">За словами джерел, для Трампа найбільшою помилкою Волца було не створення чату в Signal для координації ударів по хуситах у Ємені або навіть розміщення наданих Ізраїлем розвідданих у несекретній мережі, а наявність у телефоні номера головного редактора журналу Atlantic Джеффрі Голдберга і ненавмисне додавання його в розмову.</p>
    <p id="w5, w6, w7">Газета пише, що Трамп звинувачував Волца в першій великій кризі нацбезпеки адміністрації США та обговорював із віцепрезидентом Дж. Д. Венсом, головою апарату Білого дому Сьюзі Вайлс і начальником відділу кадрів Серхіо Гором його звільнення.</p>
    <p id="w8, w9, w10">Однак 27 березня під час особистої зустрічі Трамп повідомив Волцу, що той збереже свою роботу. За словами людей, близьких до президента, Трамп не хотів, щоб ЗМІ і демократи так рано вимагали відставки під час його другого терміну. При цьому одне з джерел сказало, що якби новини про чат Signal вперше зʼявилися в консервативному медіа, такому як Breitbart, Волца б звільнили.</p>
    <h>Що відомо про секретний чат в Signal чиновників адміністрації Трампа</h>
    <p id="w11">11 березня головний редактор американського видання The Atlantic Джеффрі Голдберг отримав запит на підключення в чат в Signal від радника з нацбезпеки США Майкла Волца. Після підтвердження запиту, журналіст опинився в чаті «Houthi PC small group» (група високопосадовців з нацбезпеки США — ред.). Там представники адміністрації Дональда Трампа обговорювали удари по Ємену 15 березня.</p>
    <p id="w12">15 березня, в день атаки Ємену, міністр оборони США Гегсет надіслав повідомлення з оперативними деталями майбутніх ударів, включаючи інформацію про цілі, зброю, яку розгорнуть США і послідовність атак. Це переконало журналіста, що чат справжній.</p>
    <p id="w13">Юристи повідомили виданню The Atlantic, що дії Волца можуть порушувати американське законодавство щодо обробки інформації, повʼязаної з національною обороною.</p>
    <p>Конгресмени Демократичної партії США закликали провести слухання після того, як головний редактор The Atlantic Джеффрі Голдберг випадково потрапив до чату високопосадовців США, де обговорювали удари по Ємену.</p>
    <p id="w14">Президент США Дональд Трамп визнав, що журналіста The Atlantic Джеффрі Голдберга долучили до секретного чату в Signal. Він також заявив, що довіряє своєму раднику з нацбезпеки Майку Волцу та не звільнятиме його.</p>
    <p>Неурядова організація American Oversight напередодні подала федеральний позов у Вашингтоні проти пʼятьох високопосадовців адміністрації Дональда Трампа, які були присутні у чаті в Signal та обговорювали там деталі операції США проти бойовиків-хуситів у Ємені.</p>
    <p id="w15, w16, w17, w18, w19">Відповідачами у позові вказані: голова Пентагону Піт Гегсет, директорка нацрозвідки Тульсі Габбард, директор ЦРУ Джон Реткілфф, очільник Мінфіну Скотт Бессент, держсекретар Марко Рубіо, а також Національне управління з архівів і документації.</p>
  </document>
  <warnings>
    <warning id="w1">Message: Знайдено потенційну орфографічну помилку. Offset: 0. Replacement: Волі, Волю, Воля, Воли, Вола, Воле, Волк, Волт, Волш, Волг, Воло, Волу</warning>
    <warning id="w2">Message: Знайдено потенційну орфографічну помилку. Offset: 19. Replacement: Волт, Волта, Волте, Волту, Волті, Волт ц</warning>
    <warning id="w3">Message: Знайдено потенційну орфографічну помилку. Offset: 112. Replacement: Волі, Волю, Воля, Воли, Вола, Воле, Волк, Волт, Волш, Волг, Воло, Волу</warning>
    <warning id="w4">Message: Знайдено потенційну орфографічну помилку. Offset: 50. Replacement: Волга, Вола, Волка, Волна, Волта, Волша</warning>
    <warning id="w5">Message: Знайдено потенційну орфографічну помилку. Offset: 35. Replacement: Волга, Вола, Волка, Волна, Волта, Волша</warning>
    <warning id="w6">Message: «Сьюзі» — нерекомендоване слово, кращий варіант: Сюзі. Offset: 170. Replacement: Сюзі</warning>
    <warning id="w7">Message: Знайдено потенційну орфографічну помилку. Offset: 176. Replacement: Вайлд, Вайлз, Вайль, Вайлю, Вайля, Вайлі, Вайс, Майлс, Вайла, Вайле, Вайли, Вайло, Вайлу</warning>
    <warning id="w8">Message: Знайдено потенційну орфографічну помилку. Offset: 60. Replacement: Волгу, Волку, Волну, Волту, Волшу, Волу</warning>
    <warning id="w9">Message: Після голосної зі звуком і/и варто писати й або та: ЗМІ «й» демократи, ЗМІ «та» демократи Offset: 161. Replacement: й, та</warning>
    <warning id="w10">Message: Знайдено потенційну орфографічну помилку. Offset: 357. Replacement: Волга, Вола, Волка, Волна, Волта, Волша</warning>
    <warning id="w11">Message: Знайдено потенційну орфографічну помилку. Offset: 162. Replacement: Волга, Вола, Волка, Волна, Волта, Волша</warning>
    <warning id="w12">Message: Знайдено потенційну орфографічну помилку. Offset: 52. Replacement: Тегсет</warning>
    <warning id="w13">Message: Знайдено потенційну орфографічну помилку. Offset: 47. Replacement: Волга, Вола, Волка, Волна, Волта, Волша</warning>
    <warning id="w14">Message: Знайдено потенційну орфографічну помилку. Offset: 182. Replacement: Волгу, Волку, Волну, Волту, Волшу, Волу</warning>
    <warning id="w15">Message: Знайдено потенційну орфографічну помилку. Offset: 53. Replacement: Тегсет</warning>
    <warning id="w16">Message: Знайдено потенційну орфографічну помилку. Offset: 84. Replacement: Пульсі</warning>
    <warning id="w17">Message: Знайдено потенційну орфографічну помилку. Offset: 91. Replacement: Хаббард, Габ бард</warning>
    <warning id="w18">Message: Знайдено потенційну орфографічну помилку. Offset: 118. Replacement: Редкліфф</warning>
    <warning id="w19">Message: Знайдено потенційну орфографічну помилку. Offset: 151. Replacement: Бессель, Бесселю, Бесселя, Бесселі, Бессон, Бессона, Бессону, Бессоні, Гессен, Гессена, Гессене, Гессену, Гессені, Ессен, Ессена, Ессене, Ессену, Ессені, Бескет</warning>
  </warnings>
</root>
