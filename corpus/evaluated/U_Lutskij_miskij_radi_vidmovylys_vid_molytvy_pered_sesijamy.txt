<root>
  <metadata>
    <source>Суспільне Новини | Suspilne Novyny</source>
    <author id="e1">Олена Парай</author>
    <title>У Луцькій міській раді відмовились від молитви перед сесіями</title>
    <language>uk</language>
    <publication_time>2025-03-26T12:13+02:00</publication_time>
    <reference>https://suspilne.media/lutsk/979697-u-luckij-miskij-radi-vidmovilis-vid-molitvi-pered-sesiami/</reference>
  </metadata>
  <document>
    <h>У Луцькій міській раді депутати більше не молитимуться перед початком сесійного засідання. Ця ініціатива діяла з серпня 2024 року.</h>
    <p>Про це 26 березня на своїй Facebook-сторінці повідомив депутат міської ради Роман Бондарук. Зі слів обранця, який торік ініціював спільну молитву у міськраді, «Отче Наш» не лунатиме, бо більшість депутатів виступили проти цього.</p>
    <p>«Це свідчить про те, що ідея не отримала достатньої підтримки, тому я прийняв рішення припинити цю практику», — написав Бондарук.</p>
    <h>Що відомо про спільну молитву у Луцькій міській раді</h>
    <p>Спільну молитву у Луцькій міській раді Роман Бондарук запропонував 31 липня 2024 року, під час сесії. «Для квітучого міста приємного відкриття ми маємо навчитися довіряти один одному. Нашими чеснотами мають бути порядність та доброчесність. Ми маємо навчити лучан любити своє місто», – сказав тоді депутат.</p>
    <p id="e2">Тема спільної молитви згодом неодноразово висвітлювалася у місцевих ЗМІ. В лютому 2025 року Бондарук вибачився на своїй сторінці у Facebook через помилки, які допустив під час читання «Отче Наш».</p>
    <p>Довідково: 12 лютого 2025 року Верховна рада схвалила постанову №12412 про встановлення в Україні Національного дня молитви, який відзначатиметься щорічно 24 лютого.</p>
    <p id="e3">Термінові новини читайте в Telegram та Viber Суспільне Луцьк. Також ми є у WhatsApp.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Пара, Пари, Парад, Парки, Паради, Парами, Парти, Парам, Парах, Сарай, Падай, Парми, Парій, Пацай, Шарай, Варай, Карай, Нарай, Палай, Папай, Параф, Парафи, Параш, Парси, Паруй, Патрай, Порай, Па рай, Пар ай, Пара й</warning>
    <warning id="e2">Message: Краще: «перепрошувати», «просити вибачення» Offset: 101. Replacement: перепрошувати, просити вибачення</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Луцьк": [ч.р.: називний, знахідний] Offset: 45. Replacement: суспільний Луцьк</warning>
  </warnings>
  <errors/>
</root>
