<root>
  <metadata>
    <source>Суспільне Новини | Suspilne Novyny</source>
    <author>Ірина Остапчук</author>
    <title>Шкода довкіллю — 130 тисяч гривень: на Житомирщині керівник комунального підприємства отримав підозру</title>
    <language>uk</language>
    <publication_time>2025-03-25T10:53+02:00</publication_time>
    <reference>https://suspilne.media/zhytomyr/978781-skoda-dovkillu-130-tisac-griven-na-zitomirsini-kerivnik-komunalnogo-pidpriemstva-otrimav-pidozru/</reference>
  </metadata>
  <document>
    <h>На Житомирщині керівнику одного із комунальних підприємств Бердичівської міської ради оголосили про підозру у порушенні природоохоронного законодавства, наслідком чого стало забруднення місцевих водойм та довкілля.</h>
    <p id="e1">Про це Суспільному розповіла виконувачка обовʼязків речниці Житомирської обласної прокуратури Вікторія Балашкевич.</p>
    <p id="e2">За її словами, про підозру керівнику підприємства повідомили прокурори спеціалізованої екологічної прокуратури обласної прокуратури за ч. 1 ст. 242 КК УкраїниСтаття 242 ККУ. Порушення правил охорони вод, такі протиправні діяння караються від штрафу до 5 років обмеження волі.</p>
    <q id="e3">«За даними слідства, директор був достовірно обізнаний про системний самовільний скид із водостоків підприємства забруднених зливових вод у поверхневі води міських водойм. Ігноруючи встановлений порядок охорони вод, він ухилився від вжиття визначених законом заходів з очищення зливових стоків, що призвело до забруднення поверхневих вод річки Гнилопʼять та струмка Семенівський у місті Бердичів та створило небезпеку для довкілля у вигляді зменшення у цих водоймах видової різноманітності річкової флори і фауни», — сказала Вікторія Балашкевич.</q>
    <p>У коментарі Суспільному пресофіцерка Головного управління Нацполіції в Житомирській області Іванна Сілецька розповіла, що за результатами слідчих дій правоохоронців у цій справі, причиною забруднення водойм у Бердичівській громаді стала відсутність на обʼєктах господарства водоочисних споруд. Спеціального дозволу на водокористування підприємство не мало.</p>
    <q>«У липні 2024 року до поліції звернулися працівники Державної екологічної інспекції Поліського округу. За їх інформацією, керівництво підприємства ігнорує застереження та приписи інспекції про порушення Водного кодексу України та інших норм законодавства. Правоохоронці ГУНП розпочали розслідування. Вони перевірили діяльність установи, допитали працівників підприємства, оглянули місця витоків забруднених вод, призначили екологічні експертизи та інші потрібні слідчі дії», — сказала Іванна Сілецька.</q>
    <p>Результати експертизи вказали на значне перевищення допустимих норм стічних вод, що призводить до забруднення водойм у громаді. Шкода, завдана навколишньому середовищу, перевищує 130 тисяч гривень.</p>
    <p>Такі протиправні діяння караються від штрафу до 5 років обмеження волі.</p>
    <p id="e4">Суспільне Житомир готове надати можливість озвучити позицію підозрюваного у цій справі — для цього потрібно звернутися до редакції у будь-який зручний спосіб. Зокрема, написати на сторінку Суспільного Житомир у мережі Facebook.</p>
    <p id="e5">Раніше Суспільне розповідало, що директору і начальнику лабораторії товариства, яке займається очисткою стічних вод в Бердичеві на Житомирщині, оголосили про підозру. Чоловікам інкримінували привласнення понад 2 мільйонів бюджетних гривень та порушення правил охорони вод, що призвело до забруднення водойм і створило небезпеку для довкілля.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 103. Replacement: Баранкевич, Надашкевич, Шалайкевич</warning>
    <warning id="e2">Message: Знайдено потенційну орфографічну помилку. Offset: 151. Replacement: України Стаття</warning>
    <warning id="e3">Message: «достовірно» - помилкове слово, виправлення: вірогідно, певно, правдиво, перевірено. Offset: 34. Replacement: вірогідно, певно, правдиво, перевірено</warning>
    <warning id="e3">Message: Після голосної зі звуком і/и варто писати й або та: флори «й» фауни, флори «та» фауни Offset: 505. Replacement: й, та</warning>
    <warning id="e3">Message: Знайдено потенційну орфографічну помилку. Offset: 534. Replacement: Баранкевич, Надашкевич, Шалайкевич</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Житомир": [ч.р.: називний, знахідний] Offset: 0. Replacement: суспільний Житомир</warning>
    <warning id="e4">Message: Потенційна помилка: прикметник не узгоджений з іменником: "Суспільного": [ч.р.: родовий, знахідний (іст.), с.р.: родовий] і "Житомир": [ч.р.: називний, знахідний] Offset: 189. Replacement: Суспільного Житомира, суспільний Житомир</warning>
    <warning id="e5">Message: «очисткою» - помилкове слово, виправлення: очищування, очищення, чищення, вичищання, вичищення. Offset: 95. Replacement: очищування, очищення, чищення, вичищання, вичищення</warning>
  </warnings>
  <errors/>
</root>
