<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>«Радіо Свобода» отримає частину фінансування, поки триває судовий процес</title>
    <language>uk</language>
    <publication_time>2025-03-25T10:40+02:00</publication_time>
    <reference>https://suspilne.media/978757-radio-svoboda-otrimae-castinu-finansuvanna-poki-trivae-sudovij-proces/</reference>
  </metadata>
  <document>
    <h>Агентство США з глобальних медіа (USAGM) зобовʼязалося виділити Радіо Вільна Європа/Радіо Свобода частину коштів, виділених йому Конгресом, напередодні запланованих судових слухань.</h>
    <p>Про це повідомляє «Радіо Свобода».</p>
    <p>Радіо Свобода отримає 7,46 мільйона доларів — суму, що покриває період з 1 по 14 березня, тобто за день до того, як агентство заявило про припинення надання гранту.</p>
    <p>Під час засідання суду 24 березня юристка агентства з глобальних медіа заявила, що грантова угода дає агентству право розірвати угоду, якщо RFE/RL не дотримується положень, викладених у ній.</p>
    <p>Адвокати «Радіо Свобода» у відповідь заявили, що Конгрес США не ухвалив би рішення про фінансування «Радіо Свобода», якщо агентство може робити із грантом «все, що їм заманеться».</p>
    <p id="e1">Загроза припинити фінансування мовника викликала хвилю підтримки з боку аудиторії, яка розмовляє 27 мовами і у 23 країнах, де мовить «Радіо Свобода».</p>
    <p>Раніше стало відомо, що «Радіо Свобода» продовжує працювати, на відміну від «Голосу Америки», який одразу закрили після припинення фінансування від Агентства глобальних медіа США. Та коштів мовнику вистачить лише до кінця березня.</p>
    <p>Співробітники, журналісти та профспілки «Голосу Америки» теж подали до суду на адміністрацію Дональда Трампа в Нью-Йорку в пʼятницю, заявивши, що закриття фінансованих урядом США новинних агентств порушує їхнє право на журналістську свободу, гарантоване Першою поправкою до Конституції США.</p>
  </document>
  <warnings>
    <warning id="e1">Message: Між двома голосними варто писати й: мовами «й» у, мовами «та» у Offset: 107. Replacement: й, та</warning>
  </warnings>
  <errors/>
</root>
