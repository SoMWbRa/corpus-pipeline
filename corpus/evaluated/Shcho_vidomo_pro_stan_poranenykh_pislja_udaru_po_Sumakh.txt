<root>
  <metadata>
    <source>Суспільне Новини | Suspilne Novyny</source>
    <author>Катерина Іваненко, Катерина Ворона</author>
    <title>Що відомо про стан поранених після удару по Сумах</title>
    <language>uk</language>
    <publication_time>2025-03-25T14:02+02:00</publication_time>
    <reference>https://suspilne.media/sumy/979033-so-vidomo-pro-stan-poranenih-pisla-udaru-po-sumah/</reference>
  </metadata>
  <document>
    <h>Після ракетного удару по Сумах за медичною допомогою до Сумської обласної лікарні звернулося 65 поранених. 12 людей госпіталізували, троє пацієнтів у важкому стані. Про це Суспільному розповів заступник директора медзакладу Микола Савченко. Суспільне поспілкувалося з травмованими людьми.</h>
    <p>За даними управління охорони здоровʼя, за медичною допомогою через удар по Сумах 24 березня звернулись 106 людей: 83 дорослих та 23 дитини, повідомили у міській раді.</p>
    <p>«Як гахнуло і все посипалось. На цей час і на цей день у будинку у нас висять рами з балконів, у школі вікон немає, скла немає», — згадує 65-річний сумʼянин Анатолій Альошин.</p>
    <p>Чоловік каже, що на час влучання був вдома: «На кухні був, готував собі сніданок. Мене посікло склянками, уламками скла. Дякуючи лікарям, позашивали все. Сьогодні зняли шапочку таку, легше трохи на голову. Зашивали ж, процедура така болісна».</p>
    <p id="e1">Множинні осколкові травми та перелом руки у Любові Шукшиної. Жінка говорить, що вчорашній обстріл майже не памʼятає: «Бахнуло, ми підбігли до балкону, а тоді вже, я не знаю, вибухова хвиля, мабуть, пішла і нас відкинуло в коридорі. Не памʼятаю далі нічого. Двері приїхали вибили. Винесли мене чи вивели, я вже цього не памʼятаю. Три дні сказали не вставати, а потім у мене рука чи зламана, чи вибита, я не знаю. Голова розбита, зашито все. А там будуть бачити, лікування яке буде».</p>
    <p id="e2">За словами заступника директора обласної лікарні Миколи Савченка, всіх травмованих обстежили та за необхідності прооперували: «Після вчорашньої трагедії, яка трапилась у Сумах, до обласної лікарні звернулося, потрапило і підвезли 65 людей. З них було госпіталізовано 12 і у важкому стані на сьогодні троє, так, як і вчора. До нас ще підвозили дітей. Сім дітей було обстежено і перенаправлено в дитячі лікарні міста».</p>
    <p>Зранку 25 березня в обласній військовій адміністрації зазначили, що за медичною допомогою звернулося 78 дорослих та 23 дитини. В стаціонарах міста лікується 14 дорослих та 16 дітей.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 51. Replacement: Шукшинові, Шукшином, Шукшині</warning>
    <warning id="e1">Message: Прийменник «до» вимагає іншого відмінка: родовий, а знайдено: давальний. Можливо, вжито невнормований родовий відмінок ч.р. з закінченням -у/-ю замість -а/-я (така тенденція є в сучасній мові)? Offset: 142. Replacement: балкона</warning>
    <warning id="e2">Message: Між двома голосними варто писати й: 12 «й» у, 12 «та» у Offset: 270. Replacement: й, та</warning>
  </warnings>
  <errors/>
</root>
