<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Метальника молота Гаврилюка відсторонили від змагань за порушення антидопінгових правил</title>
    <language>uk</language>
    <publication_time>2025-03-26T10:16+02:00</publication_time>
    <reference>https://suspilne.media/sport/979559-metalnika-molota-gavriluka-vidstoronili-vid-zmagan-za-porusenna-antidopingovih-pravil/</reference>
  </metadata>
  <document>
    <h id="e1">Національний антидопінговий центр України (НАДЦ) запровадив санкції проти метальника молота Михайла Гаврилюка. Про це йдеться на офіційному сайті організації.</h>
    <p>Український метальник молота Михайло Гаврилюк отримав дворічне відсторонення від офіційних змагань за порушення антидопінгових правил.</p>
    <p id="e2">Гаврилюк отримав дискваліфікацію за порушення статті 2.4 Антидопінгових правил Національного антидопінгового центру України. У документі зазначено, що відсторонення отримає спортсмен, який у будьʼякій комбінації пропустив три тестування та/або не надав інформацію про місцезнаходження протягом 12-місячного періоду.</p>
    <p>Дискваліфікація набула чинності 27 грудня 2024 року і завершиться 26 грудня 2026 року.</p>
    <p>Останніми офіційними змаганнями, у яких Гаврилюк брав участь став командний чемпіонат України, що пройшов у травні 2024 року в Луцьку. Михайло тоді показав найкращий результат сезону — метнув молота на 72.89 метри та посів друге місце.</p>
    <h>Хто такий Михайло Гаврилюк?</h>
    <ul>
      <li>26-річний український легкоатлет.</li>
      <li>Чемпіон Європи з метання молота серед юнаків (2016), а також бронзовий призер молодіжного легкоатлетичного Євро-2019 з метання молота.</li>
      <li>Дворазовий призер чемпіонатів світу серед юнаків (2015, «срібло») та юніорів (2018, «бронза»).</li>
      <li>Переможець Європейського юнацького олімпійського фестивалю (2015).</li>
    </ul>
  </document>
  <warnings>
    <warning id="e1">Message: Знайдено потенційну орфографічну помилку. Offset: 43. Replacement: НАД, НАДР, НАДО, НАДІ, НАДЯ, НАДС, НАДУ, НАНЦ, НДЦ, НАДЕ, НАДЬ, НАДЮ, НАД Ц</warning>
    <warning id="e2">Message: Знайдено потенційну орфографічну помилку. Offset: 191. Replacement: будь-якій</warning>
    <warning id="e2">Message: «місцезнаходження» - помилкове слово, виправлення: місце, місцеперебування, становище, географічне місце, географічне становище; позиція; ситуація; розташування. Offset: 268. Replacement: місце, місцеперебування, становище, географічне місце, географічне становище; позиція; ситуація; розташування</warning>
  </warnings>
  <errors/>
</root>
