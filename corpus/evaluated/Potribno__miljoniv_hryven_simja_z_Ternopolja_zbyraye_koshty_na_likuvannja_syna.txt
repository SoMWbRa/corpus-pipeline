<root>
  <metadata>
    <source>Суспільне Новини | Suspilne Novyny</source>
    <author>Ірина Небесна, Лілія Лобур</author>
    <title>Потрібно 126 мільйонів гривень: сімʼя з Тернополя збирає кошти на лікування сина</title>
    <language>uk</language>
    <publication_time>2025-03-25T17:54+02:00</publication_time>
    <reference>https://suspilne.media/ternopil/978981-potribno-126-miljoniv-griven-sima-z-ternopola-zbirae-kosti-na-likuvanna-sina/</reference>
  </metadata>
  <document>
    <h></h>
    <h id="e2">У 3-річного Лукʼяна, сина військовослужбовця з Тернополя Віктора Снітинського, діагностували рідкісне генетичне захворювання — прогресуючу мʼязову дистрофію Дюшена. Сімʼя збирає гроші на лікування дитини.</h>
    <p>Лукʼяну Снітинському у квітні виповниться 3 роки. Перші симптоми хвороби зʼявились раптово, розповіла мама хлопчика Наталія Снітинська.</p>
    <p id="e3">«21 листопада я його забрала з садочка і в нього стався незрозумілий напад — він втратив свідомість. Я викликала швидку. Наступного дня сина обсипало — ручки, ніжки. Я зрозуміла, що це ентеровірусна інфекція Коксакі. Зробила фото, надіслала нашій дільничній лікарці і вона наполягла на тому, дякую їй за це, аби ми звернулися в інфекційну лікарню», — розповідає про перші ознаки хвороби Лукʼяна його мама.</p>
    <p>Вже під час лікування та здавання аналізів, продовжує Наталія, зʼявилась підозра, що в сина гепатит:</p>
    <p id="e4">«За результатами аналізів, всі показники були відʼємні — [гепатити] В, С. Позитивним був гепатит А, це колишня Боткіна, як в народі називають. До мене телефонували із санстанції: “Звідки, де ви її підхопили?”. При нормі 20 в сина був показник 22. Не дуже високий, але, враховуючи, що все відʼємне, тут є позитивний результат, нам виставили гепатит А, прописали необхідне лікування».</p>
    <p id="e5">Після додаткових аналізів дитину направили на консультацію до Києва, розповіла жінка. Там лікарі зʼясовували, чи це хвороба Дюшена.</p>
    <p id="e1, e6">«Це був реабілітаційний центр нервово-мʼязових захворювань. І там нам сказали, що вони не впевнені в цьому діагнозі. Тобто, зависокі показники при нормованих для цієї хвороби. В нього були дуже високі показники печінкових проб і дуже високі показники креатинфосфокінази. Мені казали: «Дюшен не дає таких високих показників, у вас щось інше. Їдьте додому, лікуйте печінку, можливо, тоді щось покращиться», — згадує про сумніви лікарів Наталія Снітинська.</p>
    <p id="e7">Майже пів року лікарі не могли визначити хворобу Лукʼяна, каже Наталія. За її словами, діагноз «міодистрофія Дюшена» підтвердили фахівці в Німеччині:</p>
    <p id="e8">«Зараз із симптомів — Лукʼянчик [швидко] втомлюється. От вчора ми гуляли, він походив майданчиком, і, якщо інших дітей батьки з криком забирають, а Лукʼянчик походив і вже шукає, де має сісти. Також в нас буди проблеми з їжею. І в 10% діток, які мають хворобу Дюшена, є затримка розвитку».</p>
    <p>Якщо захворювання не лікувати, відбувається дистрофія мʼязів, розповідає Наталія.</p>
    <p>«Як правило, в 10-12 років, якщо нема лікування, це вже дітки сідають на крісло колісне. Потім, оскільки це проблеми з мʼязами, — це серце, потім хвороби з диханням, діафрагма не скорочує мʼязи, не можуть ковтати діти. Це страшна і повільна смерть», — описує наслідки хвороби мама Лукʼяна.</p>
    <p id="e9">Наталія Снітинська каже, від мʼязової дистрофії Дюшена віднедавна є ліки. Лукʼяна може врятувати спеціальна інʼєкція, вартістю 126 мільйонів гривень. Її роблять дітям, віком до шести років:</p>
    <p id="e10">«Станом на сьогодні введення цього уколу можливо тільки в двох країнах — це США та Обʼєднані Арабські Емірати».</p>
    <p>Наталія та Віктор вже зібрали мільйон гривень на лікування сина. Віктор брав участь в АТО, зараз на службі у Збройних силах України. Наталія з сином 24 години на добу, тому не має змоги вийти на роботу. Подружжя шукає меценатів та небайдужих.</p>
    <p id="e11">«Я, може, не всіх, але більшу частину підняв військових, добровольців, атовців, які і зараз на службі в ЗСУ. Вони між собою вже поширюють, часто приходять повідомлення від волонтерів. Бо чим більше буде поширень, тим більше це буде тримати боротьбу з тією хворобою на плаву», — каже батько Лукʼяна Віктор Снітинський.</p>
    <p id="e12">Мама хлопчика розповіла, що символом хвороби Дюшена є червона повітряна кулька. Тож під час зборів коштів на лікування сина також використають цей образ:</p>
    <p>«Нам треба 300 кульок по 10 тисяч доларів. Думаю, щомісяця, скільки ми кульок назбираємо, стільки будемо роздавати дітям».</p>
    <p>Батьки хлопчика кажуть, важлива кожна гривня. Кошти на лікування Лукʼяна Снітинського можна переказати на рахунки, які відкрили Віктор та Наталія:</p>
    <p id="e13">Банка МоноБанку «Для Лукʼянчика» https://send.monobank.ua/jar/9jG3i7Ypqx</p>
    <p id="e14">Конверт Приватбанку для допомоги відкрито на імʼя мами, Снітинської Наталії 5168752136348797 https://www.privat24.ua/send/g29gx</p>
    <p>Монобанк 4441111000316657 (гривня, мама) https://send.monobank.ua/6aU6ipBA5b</p>
    <p>ПриватБанк 4149497521995540 (гривня, тато) https://www.privat24.ua/send/g22k4</p>
    <p>5168745146753956 (долар, тато) PayPal, (мама)</p>
    <p>protected@mail.com</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: «прогресуючу» - помилкове слово, виправлення: що прогресує, поступний, поступальний, прогресивний. Offset: 127. Replacement: що прогресує, поступний, поступальний, прогресивний</warning>
    <warning id="e2">Message: Знайдено потенційну орфографічну помилку. Offset: 157. Replacement: Дюшана</warning>
    <warning id="e3">Message: Знайдено потенційну орфографічну помилку. Offset: 208. Replacement: Оксані, Косарі, Корсаків, Корсак, Корсака, Корсаку, Косак, Косака, Косаку, Косачі, Коссак, Коссака, Коссаку, Роксані, Ковські, Коксам, Коксами, Коксах, Кокситі, Коксові, Коксі, Конкські, Корсажі, Корсаки, Корсарі, Косаті</warning>
    <warning id="e3">Message: Після голосної зі звуком і/и варто писати й або та: лікарці «й» вона, лікарці «та» вона Offset: 266. Replacement: й, та</warning>
    <warning id="e4">Message: Вжито кириличну літеру замість латинської Offset: 97. Replacement: A</warning>
    <warning id="e4">Message: Вжито кириличну літеру замість латинської Offset: 348. Replacement: A</warning>
    <warning id="e5">Message: Знайдено потенційну орфографічну помилку. Offset: 124. Replacement: Дюшана</warning>
    <warning id="e6">Message: Знайдено потенційну орфографічну помилку. Offset: 251. Replacement: </warning>
    <warning id="e6">Message: Знайдено потенційну орфографічну помилку. Offset: 285. Replacement: Дюшан, Дюшес</warning>
    <warning id="e7">Message: Знайдено потенційну орфографічну помилку. Offset: 96. Replacement: ліподистрофія</warning>
    <warning id="e7">Message: Знайдено потенційну орфографічну помилку. Offset: 109. Replacement: Дюшана</warning>
    <warning id="e8">Message: Знайдено потенційну орфографічну помилку. Offset: 260. Replacement: Дюшана</warning>
    <warning id="e9">Message: Знайдено потенційну орфографічну помилку. Offset: 48. Replacement: Дюшана</warning>
    <warning id="e10">Message: Перед словами, що починаються на в, ф або збігом приголосних із в, ф пишемо у: «у» двох Offset: 56. Replacement: у</warning>
    <warning id="e11">Message: Після голосної зі звуком і/и варто писати й або та: які «й» зараз, які «та» зараз Offset: 84. Replacement: й, та</warning>
    <warning id="e12">Message: Знайдено потенційну орфографічну помилку. Offset: 45. Replacement: Дюшана</warning>
    <warning id="e13">Message: Знайдено потенційну орфографічну помилку. Offset: 6. Replacement: Мономанку, Моно Банку</warning>
    <warning id="e14">Message: Неправильно написане слово. Offset: 8. Replacement: ПриватБанку, ПриватБанк</warning>
  </warnings>
  <errors/>
</root>
