<root>
  <metadata>
    <source>Суспільне Новини | Suspilne Novyny</source>
    <author id="e1">Поліна Снєжина</author>
    <title>Засуджений за колабораціонізм Олексій Аліпов залишив посаду так званого голови окупаційної адміністрації Токмака</title>
    <language>uk</language>
    <publication_time>2025-03-26T20:39+02:00</publication_time>
    <reference>https://suspilne.media/zaporizhzhia/979031-zasudzenij-za-kolaboracionizm-oleksij-alipov-zalisiv-posadu-tak-zvanogo-golovi-okupacijnoi-administracii-tokmaka/</reference>
  </metadata>
  <document>
    <h>Засуджений в Україні за колабораціонізм Олексій Аліпов покинув посаду так званого голови окупаційної адміністрації Токмацького муніципального округу Запорізької області.</h>
    <p>Про це 25 березня повідомив у Telegram-каналі засуджений в Україні за колабораціонізм так званий очільник окупаційної воєнно-цивільної адміністрації Запорізької області Євген Балицький.</p>
    <p id="e2">Так, Олексій Аліпов залишив посаду в псевдоадміністрації Токмака у звʼязку з перегодом на інше місце роботи. Яку саме роботу тепер виконуватиме Аліпов — невідомо.</p>
    <h id="e3">Що відомо про Олексія Аліпова</h>
    <p id="e4">Олексій Єгорович Аліпов — від початку окупації Токмака обійняв посаду в так званому міському управлінні МВС РФ. Не раніше червня 2022 року чоловік очолив псевдоадміністрацію окупаційної влади на території Молочанська. Далі, наприкінці серпня 2022 року, чоловік був призначений Євгеном Балицьким на посаду очільника так званої адміністрації Токмацького муніципального округу.</p>
    <p id="e5">21 серпня 2023 року Хортицький районний суд Запоріжжя заочно засудив Олексія Аліпова до 14 років увʼязнення з позбавленням права обіймати посади в органах державної влади, органах місцевого самоврядування та в органах, що надають публічні послуги строком на 15 років.</p>
    <p>Тоді прокуратура у суді довела, що чоловік прийняв пропозицію представників РФ обійняти посади у незаконно створеному правоохоронному органі та так званих адміністраціях тимчасово окупованої території (ТОТ) Запорізької області.</p>
    <p>12 вересня 2023 року Олексій Аліпов був включений до складу так званого Законодавчого зібрання Запорізької області. Відповідна структура заснована представниками РФ на основі псевдовиборів на ТОТ Запорізької області.</p>
    <p id="e6">11 липня 2024 року Олексій Аліпов, як голова окупаційної адміністрації Токмака, отримав російську медаль «За заслуги перед Вітчизною» ІІ ступеню. Вручив йому «нагороду» перший заступник керівника адміністрації президента РФ Сергій Кирієнко у Кремлі.</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Снєжана, Сніжина</warning>
    <warning id="e2">Message: Знайдено потенційну орфографічну помилку. Offset: 144. Replacement: Алімов</warning>
    <warning id="e3">Message: Знайдено потенційну орфографічну помилку. Offset: 22. Replacement: Алімова, Алілова, Кліпова</warning>
    <warning id="e4">Message: Знайдено потенційну орфографічну помилку. Offset: 17. Replacement: Алімов</warning>
    <warning id="e5">Message: Знайдено потенційну орфографічну помилку. Offset: 77. Replacement: Алімова, Алілова, Кліпова</warning>
    <warning id="e6">Message: Знайдено потенційну орфографічну помилку. Offset: 27. Replacement: Алімов</warning>
    <warning id="e6">Message: Вжито кириличні літери замість латинських на позначення римської цифри Offset: 134. Replacement: II</warning>
  </warnings>
  <errors/>
</root>
