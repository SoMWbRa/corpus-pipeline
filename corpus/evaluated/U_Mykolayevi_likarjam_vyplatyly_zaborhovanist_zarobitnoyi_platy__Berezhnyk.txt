<root>
  <metadata>
    <source>Суспільне Новини | Suspilne Novyny</source>
    <author id="e1">Яна Тітуренко</author>
    <title id="e2">У Миколаєві лікарям виплатили заборгованість заробітної плати — Бережник</title>
    <language>uk</language>
    <publication_time>2025-03-26T15:45+02:00</publication_time>
    <reference>https://suspilne.media/mykolaiv/979621-u-mikolaevi-likaram-viplatili-zaborgovanist-zarobitnoi-plati-bereznik/</reference>
  </metadata>
  <document>
    <h>Працівникам пологового будинку №3 та лікарні швидкої медичної допомоги у Миколаєві виплатили зарплату, котру затримували з початку 2025 року. Це було повʼязано з відсутністю контракту із Національною службою здоровʼя України.</h>
    <p id="e3">Про це 24 березня під час засідання комісії сказав заступник начальника управління охорони здоровʼя Миколаївської міської ради Микола Бережник.</p>
    <p>Він наголосив, що станом на березень у всіх закладах охорони здоровʼя Миколаєва заробітну плату виплатили лікарям в повному обсязі та заборгованості немає.</p>
    <q>«У нас вже всі все підписали, всі контрактування пройшли, гроші отримали від НСЗУ і заробітна плата виплачена».</q>
    <p id="e4">У коментарі Суспільному директор лікарні швидкої медичної допомоги Олександр Демʼянов пояснив, що лікарня не мала кредиторської заборгованості перед персоналом, оскільки виплати здійснювалися авансом за рахунок залишків з бюджету 2024 року.</p>
    <q>«Ми подали документи ще в грудні 2024 року й чекали на договір. Вони (лікарі — ред.) отримали ту зарплатню, яка у нас була в залишках з 2024 року».</q>
    <p id="e5">Демʼянов уточнив, що сам договір з НСЗУ заклад підписав у лютому 2025 року.</p>
    <p>«В середині лютого працівники отримали першу зарплатню, всі заборгованості перед персоналом погашені», — пояснив директор.</p>
    <h>Що відомо</h>
    <p id="e6">Лікарі пологового будинку №3 та ЛШМД у Миколаєві від початку 2025 року, у січні та лютому, не отримували заробітну плату, про це Бережник казав на засіданні 24 лютого того ж року.</p>
    <p id="e7">«У нас заробітна плата виплачується в усіх закладах. Лише є проблема із пологовим будинком №3 та ЛШМД, це повʼязано із тим, що вони пізніше отримали договір із НСЗУ. І зараз починають приходити кошти до закладів охорони здоровʼя. Сподіваємось, що до кінця лютого вони погасять свої заборгованості», — повідомляв він.</p>
    <p>Він додав, що у пологового будинку №3 був залишок й за грудень 2024 року.</p>
    <q>«Гроші в них є на рахунках, якщо не завтра, то післязавтра люди отримають гроші».</q>
    <p>На початку лютого 2025 року у НСЗУ повідомили, що процес укладання договорів досі тривав.</p>
    <p>«Строк дії договорів починається з 1 січня 2025 року, незалежно від дати їх підписання. Тож надавачі отримають оплати за надані послуги в січні у повному обсязі», — повідомили у дописі.</p>
    <p>Слідкуйте за головними новинами Миколаєва та області у WhatsApp, Telegram, Viber, YouTube, TikTok, Facebook та Instagram.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 4. Replacement: Тітаренко, Тіторенко</warning>
    <warning id="e2">Message: Знайдено потенційну орфографічну помилку. Offset: 64. Replacement: Бережнюк, Бережний, Бережним, Бережних, Бережняк, Березник, Мережник</warning>
    <warning id="e3">Message: Знайдено потенційну орфографічну помилку. Offset: 134. Replacement: Бережнюк, Бережний, Бережним, Бережних, Бережняк, Березник, Мережник</warning>
    <warning id="e4">Message: Краще: «коштом», «шляхом», «користуючись з», «ким/чим», «внаслідок» Offset: 200. Replacement: коштом, шляхом, користуючись з, ким/чим, внаслідок, завдяки</warning>
    <warning id="e5">Message: Знайдено потенційну орфографічну помилку. Offset: 0. Replacement: Дем'янова, Дем'янове, Дем'янову, Дем'янові, Дем'яном, Дем'янів, Демянов</warning>
    <warning id="e6">Message: Знайдено потенційну орфографічну помилку. Offset: 32. Replacement: ШМД, Л ШМД, ЛШ МД</warning>
    <warning id="e6">Message: Знайдено потенційну орфографічну помилку. Offset: 129. Replacement: Бережнюк, Бережний, Бережним, Бережних, Бережняк, Березник, Мережник</warning>
    <warning id="e7">Message: Знайдено потенційну орфографічну помилку. Offset: 97. Replacement: ШМД, Л ШМД, ЛШ МД</warning>
  </warnings>
  <errors/>
</root>
