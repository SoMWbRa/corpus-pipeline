<root>
  <metadata>
    <source>Суспільне Новини | Suspilne Novyny</source>
    <author>Денис Шапошніков</author>
    <title>Поліція Чернігівщини відкрила кримінальне провадження за фактом руйнування цвинтаря, де поховані жертви Голодомору</title>
    <language>uk</language>
    <publication_time>2025-03-26T12:07+02:00</publication_time>
    <reference>https://suspilne.media/chernihiv/979729-policia-cernigivsini-vidkrila-kriminalne-provadzenna-za-faktom-rujnuvanna-cvintara-de-pohovani-zertvi-golodomoru/</reference>
  </metadata>
  <document>
    <h id="e1">Правоохоронці відкрили кримінальне провадження та досліджують законність дій місцевої влади при проведенні робіт з благоустрою та впорядкування території в центрі села Івківці Прилуцького району Чернігівщини. Зокрема, йдеться про пошкодження ділянки, де могли бути поховані жертви Голодомору.</h>
    <p>Про це повідомляє поліція Чернігівської області на своєму сайті.</p>
    <p>На місці події працювала слідчо-оперативна група, яка провела огляд території та опитала місцевих жителів. Наразі слідчі вивчають документи, повʼязані з цією подією.</p>
    <p>Кримінальне провадження відкрили за частиною 1 статті 297 Кримінального кодексу України (Наруга над могилою або іншим місцем поховання).</p>
    <p id="e2">Досудове розслідування триває, поліцейські продовжують вивчати необхідну документацію щодо наявності поховань часів Голодомору на ділянці виконаних робіт та готують запити до відповідних органів.</p>
    <p id="e3">Нагадаємо, що Національний музей Голодомору-геноциду звернувся до голови Ладанської громади та голови Прилуцької РДА з повідомленням про цінність і важливість збереження цього місця поховання періоду Голодомору, а також з проханням максимально відновити благоустрій меморіальної території та маркувати її.</p>
    <p>Зокрема, там зазначають, що про цей випадок у музеї дізналися з сюжету телеканалу «Прилуки». Журналісти виїхали в село і на місці масового поховання побачили, як працюють бульдозери та інша техніка.</p>
    <p>Також у повідомленні йдеться про те, що місцеві жителі, родичі яких були поховані на цьому цвинтарі, обурені цим фактом та кажуть, що їх ніхто не повідомляв про жодні роботи на цьому місці. Люди одразу звернулися до селищного голови з проханням зупинити роботи.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: «благоустрою» — нерекомендоване слово, кращий варіант: доброустрій, порядок, добрий лад. Offset: 115. Replacement: доброустрій, порядок, добрий лад</warning>
    <warning id="e2">Message: «поліцейські» - помилкове слово, виправлення: поліційний, поліціянт, поліцай. Offset: 31. Replacement: поліційний, поліціянт, поліцай</warning>
    <warning id="e3">Message: Знайдено потенційну орфографічну помилку. Offset: 73. Replacement: Ладинської, Ла данської</warning>
    <warning id="e3">Message: «благоустрій» — нерекомендоване слово, кращий варіант: доброустрій, порядок, добрий лад. Offset: 254. Replacement: доброустрій, порядок, добрий лад</warning>
  </warnings>
  <errors/>
</root>
