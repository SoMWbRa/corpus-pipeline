<root>
  <metadata>
    <source>Суспільне Новини | Suspilne Novyny</source>
    <author>Марʼяна Русин</author>
    <title>Йшли до пацієнта пішки через ліс: на Закарпатті медики надали допомогу 64-річному чоловіку, якому стало зле</title>
    <language>uk</language>
    <publication_time>2025-03-26T10:01+02:00</publication_time>
    <reference>https://suspilne.media/uzhhorod/979541-jsli-do-pacienta-piski-cerez-lis-na-zakarpatti-mediki-nadali-dopomogu-64-ricnomu-coloviku-akomu-stalo-zle/</reference>
  </metadata>
  <document>
    <h id="e1">На Закарпатті медики надали допомогу 64-річному чоловіку, який втратив свідомість у лісі неподалік урочища Термачув.</h>
    <p>Про це повідомили на Facebook-сторінці Закарпатського обласного центру екстреної меддопомоги.</p>
    <p>Подія сталася 25 березня. Бригада «швидкої» отримала виклик опівдні, однак на підʼїзді до місця події автомобіль застряг у багнюці на розмитій лісовій дорозі. До пацієнта залишалося ще близько кілометра, тож медики вирушили до нього пішки через ліс та схили.</p>
    <q id="e2">«Ми провели діагностичні маніпуляції, поставили катетер, зробили кардіограму. Сатурація пацієнта була низька — лише 82%, тиск також небезпечно впав — 20/60. На кардіограмі — синусова брадикардія. Як зʼясувалося, у чоловіка серйозні проблеми із серцем, і цього року він уже двічі лікувався у кардіодиспансері. Лише два тижні тому переніс ендоваскулярну операцію», — розповіла лікарка Олеся Гойзан.</q>
    <p>Поки медики стабілізували стан пацієнта, до місця події прибули рятувальники. Разом вони транспортували чоловіка гірськими стежками до машини «швидкої», при цьому безперервно вводячи йому необхідні ліки.</p>
    <p>Згодом чоловіка доправили до Ужгородської міської багатопрофільної лікарні в стабільному стані.</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 107. Replacement: Терміну, Термінів, Термічно, Термічні, Терасу, Термів, Термічна, Термічну, Тлумачив, Герману, Германчук, Германів, Дергачов, Дергачів, Деркачу, Деркачів, Тарамчук, Термезу, Термену, Тернаву, Тершаків, Тлумачу, Товмачу, Толмачов, Трачу, Трачук, Трембачу, Херману, Шерману, Передчув, Перечув, Перначу, Перначів, Сурмачу, Сурмачів, Таркачу, Таркачів, Терасуй, Терасую, Терасує, Тербату, Тербатів, Теркочу, Терличу, Терличів, Термам, Термами, Термах, Термобур, Термосив, Термосу, Термосів, Термошу, Терму, Терміку, Термінуй, Терміную, Термінує, Терміту, Термітів, Термічне, Тернув, Терпнув, Терраду, Теруару, Тлумачів, Товмачив, Тормагу, Тормагів, Трачів, Тремчу, Тримачу, Тримачів, Турачу, Турачів, Турману, Турманів, Ферману, Ферманів, Фермату, Фірмачу, Фірмачів</warning>
    <warning id="e2">Message: Знайдено потенційну орфографічну помилку. Offset: 389. Replacement: Гойдає, Гризун, Гайцан, Гейза, Гизун, Глизін, Гойда, Гойдаї, Гойзер, Гойла, Голан, Голбан, Горан, Горбан, Горган, Гофман, Грибан, Грицан, Гуйван, Койдан, Нойман, Ройза, Ройзман, Шойман, Гойдав, Гойдай, Гойдань, Гойдаю, Гойна, Голизна, Ковзан</warning>
  </warnings>
  <errors/>
</root>
