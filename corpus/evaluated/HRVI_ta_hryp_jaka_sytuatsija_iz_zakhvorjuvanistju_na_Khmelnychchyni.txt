<root>
  <metadata>
    <source>Суспільне Новини | Suspilne Novyny</source>
    <author>Тетяна Олексюк</author>
    <title>ГРВІ та грип: яка ситуація із захворюваністю на Хмельниччині</title>
    <language>uk</language>
    <publication_time>2025-03-25T12:35+02:00</publication_time>
    <reference>https://suspilne.media/khmelnytskiy/978717-grvi-ta-grip-aka-situacia-iz-zahvoruvanistu-na-hmelniccini-2/</reference>
  </metadata>
  <document>
    <h>За тиждень епідеміологічна ситуація на Хмельниччині покращилася, хоча захворюваність на грип та ГРВІ залишається вищою за пороговий рівень на 2,9%, з 7565 новими випадками та зменшенням звернень до медиків.</h>
    <p id="e1">Про це повідомив генеральний директор Хмельницького обласного центру контролю та профілактики хвороб, головний державний санітарний лікар області Микола Габрикевич.</p>
    <p>За його інформацією, епідеміологічна ситуація на Хмельниччині покращилася протягом тижня з 17 по 23 березня. Захворюваність на грип та ГРВІ перевищує епідемічний поріг області лише на 2,9%.</p>
    <q>«За цей період кількість звернень до медичних закладів через ГРВІ та грип зменшилася на 440 випадків. Також спостерігається зниження кількості госпіталізацій. Зареєстровано 7565 нових випадків захворювання, з яких 361 особа потребувала стаціонарного лікування».</q>
    <p id="e2">Як зазначив Микола Габрикевич, найбільше випадків захворювання зафіксовано у Хмельницькому районі — 4060, далі йдуть Шепетівський район — 1865 та Камʼянець-Подільський — 1640.</p>
    <q>«Однак спостерігається зростання захворюваності серед дітей віком до 17 років — їх кількість зросла майже на 500 випадків, що становить близько 55% від загальної кількості хворих. Найбільше хворіють діти віком від 5 до 14 років.»</q>
    <p id="e3">Загальний показник захворюваності на грип та ГРВІ, включаючи COVID-19, становить 617,2 випадки на 100 тисяч населення.</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 153. Replacement: Гавришкевич</warning>
    <warning id="e2">Message: Знайдено потенційну орфографічну помилку. Offset: 19. Replacement: Гавришкевич</warning>
    <warning id="e3">Message: Потенційна помилка: числівник не узгоджений з іменником: "617,2" вимагає: [ч.р.: родовий, ж.р.: родовий, с.р.: родовий], а далі йде "випадки": [мн.: називний, знахідний] Offset: 81. Replacement: 617,2 випадку</warning>
  </warnings>
  <errors/>
</root>
