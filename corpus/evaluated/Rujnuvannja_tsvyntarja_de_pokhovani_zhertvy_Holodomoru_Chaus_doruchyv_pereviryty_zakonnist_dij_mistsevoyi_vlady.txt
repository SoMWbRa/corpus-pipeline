<root>
  <metadata>
    <source>Суспільне Новини | Suspilne Novyny</source>
    <author>Денис Шапошніков</author>
    <title>Руйнування цвинтаря, де поховані жертви Голодомору: Чаус доручив перевірити законність дій місцевої влади</title>
    <language>uk</language>
    <publication_time>2025-03-25T17:45+02:00</publication_time>
    <reference>https://suspilne.media/chernihiv/979293-rujnuvanna-cvintara-de-pohovani-zertvi-golodomoru-caus-doruciv-pereviriti-zakonnist-dij-miscevoi-vladi/</reference>
  </metadata>
  <document>
    <h id="e1">Начальник Чернігівської ОВА Вʼячеслав Чаус доручив правоохоронцям перевірити законність дій місцевої влади у випадку з роботою техніки на місці можливого поховання жертв Голодомору у селі Івківці Ладанської громади.</h>
    <p>Про це він повідомив у своєму Telegram-каналі.</p>
    <q id="e2">«Поставив задачу очільнику Прилуцької РВА негайно зібрати представників громади та профільних спеціалістів, щоб детально вивчити ситуацію. Одночасно доручив правоохоронним органам, щоб вони зі свого боку перевірили законність дій місцевої влади у цьому випадку».</q>
    <p id="e3">Нагадаємо, що Національний музей Голодомору-геноциду звернувся до голови Ладанської громади та голови Прилуцької РДА з повідомленням про цінність і важливість збереження цього місця поховання періоду Голодомору, а також з проханням максимально відновити благоустрій меморіальної території та маркувати її.</p>
    <p>Зокрема, там зазначають, що про цей випадок у музеї дізналися з сюжету телеканалу «Прилуки». Журналісти виїхали в село і на місці масового поховання побачили, як працюють бульдозери та інша техніка.</p>
    <p>Також у повідомленні йдеться про те, що місцеві жителі, родичі яких були поховані на цьому цвинтарі, обурені цим фактом та кажуть, що їх ніхто не повідомляв про жодні роботи на цьому місці. Люди одразу звернулися до селищного голови з проханням зупинити роботи.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 196. Replacement: Ладинської, Ла данської</warning>
    <warning id="e2">Message: Знайдено потенційну орфографічну помилку. Offset: 38. Replacement: ДВА, РДА, ЄВА, ОВА, РІА, РЕВА, РВЕ, ЕВА, РВАВ, ШВА, ЯВА, ІВА, АВА, МВА, ПВА, РА, РАВ, РВ, РОА, РВАЧ, РОВА, РУА, РІВА, РВИ, РВУ, РЖА, РВ А</warning>
    <warning id="e3">Message: Знайдено потенційну орфографічну помилку. Offset: 73. Replacement: Ладинської, Ла данської</warning>
    <warning id="e3">Message: «благоустрій» — нерекомендоване слово, кращий варіант: доброустрій, порядок, добрий лад. Offset: 254. Replacement: доброустрій, порядок, добрий лад</warning>
  </warnings>
  <errors/>
</root>
