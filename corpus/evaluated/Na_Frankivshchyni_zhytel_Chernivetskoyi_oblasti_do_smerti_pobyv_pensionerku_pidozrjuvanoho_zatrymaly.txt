<root>
  <metadata>
    <source>Суспільне Новини | Suspilne Novyny</source>
    <author id="e1">Ганна Водницька</author>
    <title>На Франківщині житель Чернівецької області до смерті побив пенсіонерку: підозрюваного затримали</title>
    <language>uk</language>
    <publication_time>2025-03-26T17:41+02:00</publication_time>
    <reference>https://suspilne.media/ivano-frankivsk/980057-na-frankivsini-zitel-cerniveckoi-oblasti-do-smerti-pobiv-pensionerku-pidozruvanogo-zatrimali/</reference>
  </metadata>
  <document>
    <h>У Снятинській громаді на Івано-Франківщині 37-річний житель Чернівецької області заліз у будинок 87-річної жінки й побив її. Від отриманих травм пенсіонерка померла в лікарні. Чоловіка затримали та повідомили про підозру. Наразі він перебуває під вартою.</h>
    <p>Про це інформують на Facebook-сторінці поліції в області.</p>
    <p id="e2">Про смерть жінки 14 березня поліцейським у Снятині повідомили медики. Під час огляду на її тілі вони знайшли ознаки насильницької смерті. Судово-медична експертиза показала, що пенсіонерка померла від набряку головного мозку та закритої черепно-мозкової травми.</p>
    <p id="e3">«Під час оперативно-розшукових заходів поліцейські встановили, що до злочину причетний 37-річний житель Чернівецької області, який раніше неодноразово притягувався до кримінальної відповідальності», — йдеться у дописі.</p>
    <p>Слідчі зʼясували, що в ніч з 11 на 12 березня підозрюваний заліз у будинок пенсіонерки та побив її. На місці інциденту правоохоронці знайшли сліди пальців рук та взуття.</p>
    <p id="e4">Чоловіка затримали прикарпатські та буковинські поліцейські вдома у Чернівецькій області. Йому оголосили підозру за ч. 2 ст. 121 Кримінального кодексу України. Санкція статті передбачає увʼязнення від семи до десяти років.</p>
    <p>Суд обрав підозрюваному запобіжний захід — тримання під вартою без права внесення застави.</p>
    <p id="e5">Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Возницька, Вовницька, Водицька, Водяницька</warning>
    <warning id="e2">Message: «поліцейським» - помилкове слово, виправлення: поліційний, поліціянт, поліцай. Offset: 28. Replacement: поліційний, поліціянт, поліцай</warning>
    <warning id="e3">Message: «поліцейські» - помилкове слово, виправлення: поліційний, поліціянт, поліцай. Offset: 39. Replacement: поліційний, поліціянт, поліцай</warning>
    <warning id="e4">Message: «поліцейські» - помилкове слово, виправлення: поліційний, поліціянт, поліцай. Offset: 48. Replacement: поліційний, поліціянт, поліцай</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Івано-Франківськ": [ч.р.: називний, знахідний] Offset: 23. Replacement: суспільний Івано-Франківськ</warning>
  </warnings>
  <errors/>
</root>
