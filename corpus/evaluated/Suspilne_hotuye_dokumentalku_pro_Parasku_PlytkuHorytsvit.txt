<root>
  <metadata>
    <source>Суспільне Новини | Suspilne Novyny</source>
    <author>Христина Купльовська</author>
    <title>Суспільне готує документалку про Параску Плитку-Горицвіт</title>
    <language>uk</language>
    <publication_time>2025-03-31T18:14+03:00</publication_time>
    <reference>https://suspilne.media/mediacenter/983853-suspilne-gotue-dokumentalku-pro-parasku-plitku-goricvit/</reference>
  </metadata>
  <document>
    <p id="w1">Суспільне Івано-Франківськ готує документальний проєкт про гуцульську мультимисткиню Параску Плитку-Горицвіт «Горицвіт: квітнути всупереч». Допремʼєрні покази заплановані в Івано-Франківську та Львові на 9 та 11 квітня, а ютуб-премʼєра — на 16 квітня 2025 року.</p>
    <q>Читайте також: «Ми здмухуємо ворожий пил з української культури». «Пиріг і Батіг» — у новому випуску «Фабричної,12»</q>
    <p id="w2, w3">Параска Плитка-Горицвіт була письменницею, художницею, іконописицею, фотографинею, створювала витинанки, робила скульптури. Її творчість не сприймали односельці і рідний батько. У молодому віці через допомогу Українській повстанській армії Параска відбула майже девʼять з половиною років заслання. Коли повернулася, батько не дозволив їй жити вдома. Частина односельців трималася подалі від мисткині через колишнє увʼязнення, ще частина — не розуміла її: Параска вела спосіб життя, який був нетиповим для жінки того часу та Гуцульщини.</p>
    <q id="w4">«Нам важливо було показати Параску Плитку-Горицвіт не лише як мисткиню, але і як сильну жінку, яка попри все змогла вибудувати для себе світ, у якому насамперед було комфортно жити їй самій. У проєкті ми аналізуємо, як їй це вдалося, розмірковуємо, чи можна вважати Параску феміністкою, а також спростовуємо деякі наративи, які були поширені про неї», — каже авторка проєкту, завідувачка редакції контенту Суспільне Івано-Франківськ Ілона Захарук.</q>
    <p id="w5">У проєкті Суспільного про Параску розповідають девʼять героїв і героїнь — хтось знав її особисто, інші — досліджують життя й творчість жінки. Команда фільму розшукала подругу мисткині, з якою вони разом жили, коли Параска повернулася із заслання. Унікальними спогадами поділилися родичі Плитки-Горицвіт із села Бистрець, звідки вона родом. Знімали проєкт високо в горах — дорога до частини локацій була непроїзною, тож команді доводилося добиратися до них пішки.</p>
    <q id="w6">«Параска Горицвіт дивує і зачаровує, її спадок — незбагненний. На мою думку, авторці, Ілоні Захарук, вдалася глибока і небанальна — це важливо! — розповідь. Історія Параски — багатошарова, складна, драматична. Вона точно заслуговує серіалу на Netflix. А поки його немає, мусимо актуалізувати, привертати увагу, популяризувати», — розповіла Ганна Силаєва, продюсерка регіональних проєктів Суспільного.</q>
    <p id="w7">Лейтмотивом стрічки стали цитати з мемуарів мисткині — рукописної книги-щоденника «І в будні, і у свята» з музею Параски Плитки-Горицвіт у селі Криворівня. Обрамлення для кожної сторінки Параска малювала власноруч. Ці елементи лягли в основу графічного оформлення документального проєкту «Горицвіт: квітнути всупереч».</p>
    <q id="w8, w9, w10">«Будь-який документальний проєкт — це певне дослідження, тільки засобами кінематографічними. Дослідження місцевості, історичних подій, явища, особистості. Щоб дослідити багатогранну постать Параски Плітки-Горицвіт, не вистачить, мабуть, і життя, але думаю, мисткиня дозволила нам доторкнутись до її історії й творчості, — каже Сергій Жулін, головний режисер спеціальних проєктів інформаційного мовлення Суспільного. — Для мене унікальність Параски в тому, що вона, усамітнившись і вівши аскетичний спосіб життя в Криворівні посеред гір, змогла своєю мистецькою продуктивністю зворушити багатьох навколо, хоча і мала певне нерозуміння і несприйняття суспільством за свого життя. Вона писала, малювала, фотографувала (була фотолітописицею гуцулів), збагачувала свою духовність і цим змінювала світ навколо. Енергетика Параски й досі присутня в Криворівні, а творчий доробок виходить далеко за межі України».</q>
    <p>Над документальним проєктом «Горицвіт: квітнути всупереч» працювали:</p>
    <ul>
      <li id="w11">авторка Ілона Захарук;</li>
      <li id="w12, w13">режисер Сергій Жулін;</li>
      <li id="w14, w15">редактори Ганна Силаєва та Василь Скрипка;</li>
      <li id="w16, w17">продюсер Юрій Надольський;</li>
      <li id="w18, w19">оператори Назар Вінтонюк, Роман Кочержук, Володимир Стадник;</li>
      <li id="w20">режисерка монтажу Тетяна Василів;</li>
      <li id="w21">графічний дизайнер Андрій Дмитрик;</li>
      <li id="w22">звукорежисер Богдан Тищенко;</li>
      <li id="w23">кольорокорекція Тарас Романик;</li>
      <li id="w24, w25, w26">мемуари Параски Плитки-Горицвіт озвучила Наталія Весоловська.</li>
    </ul>
    <p id="w27">Новини про Івано-Франківщину від команди Суспільного читайте на сайті Суспільне Новини та у соцмережах:</p>
    <ul>
      <li id="w28">телеграм;</li>
      <li id="w29">вотсап;</li>
      <li id="w30">фейсбук;</li>
      <li id="w31">інстаграм;</li>
      <li id="w32">вайбер;</li>
      <li id="w33">ютуб.</li>
    </ul>
    <h>Суспільне Мовлення</h>
    <p id="w34, w35, w36, w37, w38, w39">— незалежна медіакомпанія з потужним охопленням на всіх платформах: телеканали Перший, Суспільне Культура, Суспільне Спорт і національна мережа місцевих каналів; радіостанції Українське Радіо, Радіо Промінь, Радіо Культура, Радіоточка. Лише перевірені новини читайте на сайті suspilne.media, на національних і місцевих диджитал-платформах. Ми мовимо мовами нацспільнот, представляємо Україну на Євробаченні, розвиваємо дитячий ресурс «Бробакс», навчаємо медіаспільноту в Академії Суспільного Мовлення. Маємо Суспільне Медіатека — платформу унікальних відео та аудіо Суспільного від 1950-х і до сьогодні. Захищаємо свободи в Україні.</p>
  </document>
  <warnings>
    <warning id="w1">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Івано-Франківськ": [ч.р.: називний, знахідний] Offset: 0. Replacement: суспільний Івано-Франківськ</warning>
    <warning id="w2">Message: Після голосної зі звуком і/и варто писати й або та: односельці «й» рідний, односельці «та» рідний Offset: 161. Replacement: й, та</warning>
    <warning id="w3">Message: «подалі» — нерекомендоване слово, кращий варіант: трохи далі, якомога далі. Offset: 380. Replacement: трохи далі, якомога далі</warning>
    <warning id="w4">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Івано-Франківськ": [ч.р.: називний, знахідний] Offset: 406. Replacement: суспільний Івано-Франківськ</warning>
    <warning id="w5">Message: Знайдено потенційну орфографічну помилку. Offset: 287. Replacement: </warning>
    <warning id="w6">Message: Знайдено потенційну орфографічну помилку. Offset: 346. Replacement: Слава, Сильва, Силова, Силача, Аблаєва, Жиляєва, Жилєєва, Китаєва, Милієва, Пиляєва, Пилєва, Рилєєва, Самаєва, Сараєва, Синаєві, Сисоєва, Ситаєве, Чигаєва, Шалаєва, Шелаєва, Шиляєва, Юлаєва, Жилава, Сивава, Силачка, Сипаєві</warning>
    <warning id="w7">Message: Знайдено потенційну орфографічну помилку. Offset: 121. Replacement: </warning>
    <warning id="w8">Message: Знайдено потенційну орфографічну помилку. Offset: 198. Replacement: </warning>
    <warning id="w9">Message: Знайдено потенційну орфографічну помилку. Offset: 334. Replacement: Жилін, Жулин, Жулян, Жулі, Жуліо</warning>
    <warning id="w10">Message: Знайдено потенційну орфографічну помилку. Offset: 721. Replacement: фотолітописцем, фотолітописцю</warning>
    <warning id="w11">Message: Це речення не починається з великої літери. Offset: 0. Replacement: Авторка</warning>
    <warning id="w12">Message: Це речення не починається з великої літери. Offset: 0. Replacement: Режисер</warning>
    <warning id="w13">Message: Знайдено потенційну орфографічну помилку. Offset: 15. Replacement: Жилін, Жулин, Жулян, Жулі, Жуліо</warning>
    <warning id="w14">Message: Це речення не починається з великої літери. Offset: 0. Replacement: Редактори</warning>
    <warning id="w15">Message: Знайдено потенційну орфографічну помилку. Offset: 16. Replacement: Слава, Сильва, Силова, Силача, Аблаєва, Жиляєва, Жилєєва, Китаєва, Милієва, Пиляєва, Пилєва, Рилєєва, Самаєва, Сараєва, Синаєві, Сисоєва, Ситаєве, Чигаєва, Шалаєва, Шелаєва, Шиляєва, Юлаєва, Жилава, Сивава, Силачка, Сипаєві</warning>
    <warning id="w16">Message: Це речення не починається з великої літери. Offset: 0. Replacement: Продюсер</warning>
    <warning id="w17">Message: Знайдено потенційну орфографічну помилку. Offset: 14. Replacement: Недольський, Анадольський, На дольський</warning>
    <warning id="w18">Message: Це речення не починається з великої літери. Offset: 0. Replacement: Оператори</warning>
    <warning id="w19">Message: Знайдено потенційну орфографічну помилку. Offset: 16. Replacement: Вінтоняк</warning>
    <warning id="w20">Message: Це речення не починається з великої літери. Offset: 0. Replacement: Режисерка</warning>
    <warning id="w21">Message: Це речення не починається з великої літери. Offset: 0. Replacement: Графічний</warning>
    <warning id="w22">Message: Це речення не починається з великої літери. Offset: 0. Replacement: Звукорежисер</warning>
    <warning id="w23">Message: Це речення не починається з великої літери. Offset: 0. Replacement: Кольорокорекція</warning>
    <warning id="w24">Message: Це речення не починається з великої літери. Offset: 0. Replacement: Мемуари</warning>
    <warning id="w25">Message: Знайдено потенційну орфографічну помилку. Offset: 16. Replacement: </warning>
    <warning id="w26">Message: Знайдено потенційну орфографічну помилку. Offset: 49. Replacement: Веселовська</warning>
    <warning id="w27">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Новини": [ж.р.: родовий, мн.: називний, знахідний] Offset: 70. Replacement: суспільної Новини, суспільні Новини</warning>
    <warning id="w28">Message: Це речення не починається з великої літери. Offset: 0. Replacement: Телеграм</warning>
    <warning id="w29">Message: Знайдено потенційну орфографічну помилку. Offset: 0. Replacement: Остап, Потап, Вотсон, Воттса, Вітса, Ботсад, Ворса, Ворсам, Ворсах, Потрап</warning>
    <warning id="w30">Message: Це речення не починається з великої літери. Offset: 0. Replacement: Фейсбук</warning>
    <warning id="w31">Message: Це речення не починається з великої літери. Offset: 0. Replacement: Інстаграм</warning>
    <warning id="w32">Message: Це речення не починається з великої літери. Offset: 0. Replacement: Вайбер</warning>
    <warning id="w33">Message: Це речення не починається з великої літери. Offset: 0. Replacement: Ютуб</warning>
    <warning id="w34">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Культура": [ж.р.: називний] Offset: 87. Replacement: суспільна Культура</warning>
    <warning id="w35">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Спорт": [ч.р.: називний, знахідний] Offset: 107. Replacement: суспільний Спорт</warning>
    <warning id="w36">Message: Це слово є жаргонним Offset: 319. Replacement: </warning>
    <warning id="w37">Message: Знайдено потенційну орфографічну помилку. Offset: 357. Replacement: нооспільнот</warning>
    <warning id="w38">Message: Знайдено потенційну орфографічну помилку. Offset: 435. Replacement: Хробак, Хробака, Хробаки, Бронкс, Робак, Робака, Робаку, Броманс, Гробак, Гробака, Гробаки, Гробаку, Робаки, Хробаку</warning>
    <warning id="w39">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Медіатека": [ж.р.: називний] Offset: 508. Replacement: суспільна Медіатека</warning>
  </warnings>
</root>
