<root>
  <metadata>
    <source>Суспільне Новини | Suspilne Novyny</source>
    <author>Михайло Пилипко</author>
    <title>«Я тут, щоб росіяни не дійшли до мого дому»: історія воїна 128-ї Закарпатської бригади Василя на позивний «Циган»</title>
    <language>uk</language>
    <publication_time>2025-03-25T18:36+02:00</publication_time>
    <reference>https://suspilne.media/uzhhorod/979329-a-tut-sob-rosiani-ne-dijsli-do-mogo-domu-istoria-voina-128-i-zakarpatskoi-brigadi-vasila-na-pozivnij-cigan/</reference>
  </metadata>
  <document>
    <h id="e1">Головний сержант взводу стрілецького батальйону 128 окремої гірсько-штурмової Закарпатської бригади. Василь на позивний «Циган» на війні вже вдруге. У 2016 — 2017 роках він воював у зоні АТО на Луганщині — був сапером бойової частини Нацгвардії.</h>
    <p>Історію військового розповіли на Facebook-сторінці бригади.</p>
    <p>Після демобілізації Василь повернувся додому на Хмельниччину й працював на цивільній роботі, а як тільки почалося повномасштабне вторгнення, пішов у військкомат.</p>
    <q id="e2">«З нашого села пішли (повернулися у ЗСУ — ред.) всі АТО-шники, ніхто не чекав повістки. На перших порах служили на місці, а через півтора місяця нас перевели в 128 окрему гірсько-штурмову Закарпатську бригаду. Тільки з мого села в наш підрозділ потрапило семеро чоловіків. На сьогодні залишилося четверо – один, на жаль, загинув, ще один отримав важке поранення й звільнився за станом здоровʼя, третій звільнився за сімейними обставинами», — розповідає військовий.</q>
    <p>Василь служить у піхотному підрозділі, тому часто виконує складні бойові завдання. Військовий брав участь в обороні Бахмута й Соледара. Своє перше поранення він отримав навесні 2024 року.</p>
    <q id="e3">«Внаслідок обстрілу загорілася точка, де перебували наші медики, ми намагалися погасити полумʼя, і тут прилетіла ФПВ-шка (дрон-камікадзе — ред.). Вона вибухнула за кілька метрів, я отримав осколки в спину й під пахву. Наступного дня в мене починалася відпустка, тому, щоб не втратити її, я навіть не лягав у лікарню. Наші медики витягли осколки, забинтували все, і я поїхав додому», — згадує військовий.</q>
    <p>Зі слів Василя, найнебезпечніше його завдання — штурм на Запорізькому напрямку. Тоді підрозділ «Цигана» вибив росіян із займаних позицій.</p>
    <q id="e4">«Нас накрили артилерією й дронами. Це був дуже інтенсивний вогонь, за годину налетіло більше 50 дронів. Якщо лежить хтось поранений, і ти намагаєшся надати йому допомогу, над тобою моментально зависає ворожий дрон зі скидом. Я отримав важку контузію і був змушений відійти з хлопцями вище по посадці на точку евакуації», — розповідає боєць.</q>
    <p>Після лікування внаслідок важкої контузії Василь отримав реабілітацію й місяць зміг побути дома.</p>
    <q id="e5">«У мене дружина й двоє дітей – син і донька. Зараз їм відповідно 6 і 4 роки, а на початку повномасштабки вони були ще зовсім маленькі й не розуміли, де подівся тато. Тепер син розуміє набагато більше й дуже гостро реагує, що мене немає. Син знає, що тато військовий і їде “на роботу”. Діти — моя найбільша мотивація, я тут, щоб росіяни не дійшли до мого дому», — зауважує Василь.</q>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
  <warnings>
    <warning id="e1">Message: Неправильно написане слово. Offset: 60. Replacement: </warning>
    <warning id="e2">Message: Знайдено потенційну орфографічну помилку. Offset: 52. Replacement: Атошники</warning>
    <warning id="e2">Message: Неправильно написане слово. Offset: 171. Replacement: </warning>
    <warning id="e3">Message: Знайдено потенційну орфографічну помилку. Offset: 113. Replacement: Пляшка, Фішка, Пташка, Вишка, Вушка, Флешка, Івашка, Вішка, Опришка, Пашка, Першка, Пешка, Плешка, Пушка, Федюшка, Вошка, Плашка, Плюшка, Плішка, Свашка, Сивушка, Сплюшка, Спішка, Ф-ка, Фляшка, Цвяшка, Чувашка</warning>
    <warning id="e4">Message: З числівником замість «більше» краще вживати «понад», або «більше ніж/як»: «понад 50» Offset: 86. Replacement: понад 50, більш як 50, більше ніж 50</warning>
    <warning id="e5">Message: Це слово є жаргонним Offset: 90. Replacement: </warning>
  </warnings>
  <errors/>
</root>
