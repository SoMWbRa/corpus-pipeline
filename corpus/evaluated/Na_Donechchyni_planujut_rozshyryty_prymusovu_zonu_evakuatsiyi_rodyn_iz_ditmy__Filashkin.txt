<root>
  <metadata>
    <source>Суспільне Новини | Suspilne Novyny</source>
    <author>Діана Козлова</author>
    <title id="e1">На Донеччині планують розширити примусову зону евакуації родин із дітьми — Філашкін</title>
    <language>uk</language>
    <publication_time>2025-03-26T14:35+02:00</publication_time>
    <reference>https://suspilne.media/donbas/979883-na-doneccini-planuut-rozsiriti-primusovu-zonu-evakuacii-rodin-iz-ditmi-filaskin/</reference>
  </metadata>
  <document>
    <h>В Донецькій області територію, де діє примусова евакуація неповнолітніх, планують розшити до 15 кілометрів від лінії фронту. Наразі це стосується населених пунктів у 10-кілометровій зоні від лінії бойового зіткнення.</h>
    <p id="e2">Про це в етері «Єдині новини» повідомив начальник Донецької обласної військової адміністрації Вадим Філашкін 26 березня.</p>
    <p id="e3">Яких саме населених пунктів це стосується, голова ОВА не уточнив. У цій 15-кілометровій зоні залишаються близько 100-120 неповнолітніх, сказав Вадим Філашкін.</p>
    <q>«Завтра на нараді оборони розглянемо. У нас триває примусова евакуація в 10-кілометровій зоні, у тих містах, які наближені до лінії фронту, із завтрашнього дня розширюємо до 15 км».</q>
    <p id="e4">Зокрема, вчора, 25 березня, армія РФ трьома авіабомбами вдарила по селу Куртівка Дружківської громади — там загинули 3-річна дівчинка та її 36-річна мати, ще одна дитина — 15-річна донька загиблої дістала поранення. Село розташоване за 14 км віл лінії зіткнення, розповів Філашкін. Там наразі перебувають до десяти дітей.</p>
    <p id="e5">За словами начальника ОВА, підрозділи поліції, органи влади проводять з батьками профілактичні бесіди, щоб змусити їх евакуюватися з населених пунктів, наближених до лінії фронту, тому що армія РФ щодня обстрілює ці міста та Донеччину в цілому. Також збільшилась кількість використання росіянами авіабомб, які скидують на населені пункти області.</p>
    <p id="e6">У Покровській громаді перебувають 4007 дітей: 918 дітей у Родинському, 2420 дітей у Покровську, розповів Вадим Філашкін. Також він додав, що непоодинокі випадки, коли родини повертаються з евакуації втретє, вчетверте, то їм вивозять знову.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 75. Replacement: Філякін, Фішкін</warning>
    <warning id="e2">Message: Знайдено потенційну орфографічну помилку. Offset: 100. Replacement: Філякін, Фішкін</warning>
    <warning id="e3">Message: Знайдено потенційну орфографічну помилку. Offset: 149. Replacement: Філякін, Фішкін</warning>
    <warning id="e4">Message: Знайдено потенційну орфографічну помилку. Offset: 272. Replacement: Філякін, Фішкін</warning>
    <warning id="e5">Message: «скидують» - помилкове слово, виправлення: скидати. Offset: 310. Replacement: скидати</warning>
    <warning id="e6">Message: Знайдено потенційну орфографічну помилку. Offset: 111. Replacement: Філякін, Фішкін</warning>
  </warnings>
  <errors/>
</root>
