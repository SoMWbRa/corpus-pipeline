<root>
  <metadata>
    <source>Суспільне Новини | Suspilne Novyny</source>
    <author>Ольга Федоренко</author>
    <title>На Вінниччині попрощалися з подружжям, яке загинуло під час ракетного обстрілу столиці</title>
    <language>uk</language>
    <publication_time>2025-03-26T17:56+02:00</publication_time>
    <reference>https://suspilne.media/vinnytsia/980095-na-vinniccini-poprosalisa-z-podruzzam-ake-zaginulo-pid-cas-raketnogo-obstrilu-stolici/</reference>
  </metadata>
  <document>
    <h id="e1">У Хмільнику, що на Вінниччині, 26 березня попрощалися зі Світланою та Олексієм Давидовичами, які загинули 18 січня від ракетного удару РФ по Києву. На момент російської масованої атаки на столицю подружжя перебувало в автівці.</h>
    <p>Місцева жителька Галина Веремій розповіла Суспільному, що сталося це у Шевченківському районі. До столиці усі разом їздили у справах.</p>
    <p>«Я була разом з ними, я вийшла раніше, а вони залишилися, поїхали далі. Мене висадили на одній зупинці, а самі поїхали далі. Я лишилася жива, а вони загинули. Мені було важко приїхати додому, зайти до хати й сказати мамі, хоча ми в телефонному режимі з мамою спілкувалися. Я все це знала, але я не можу», — розповіла Галина Веремій.</p>
    <p>ДНК-експертиза тіл подружжя тривала два місяці. Без батьків залишилися двоє дітей: 10-річна Анна та 15-річний Владислав. Їх під опіку взяла бабуся Ольга.</p>
    <p id="e2">Про це нам розповів заступник Хмільницького міського голови Сергій Редчик.</p>
    <p id="e3">«Нещодавно виконком надав їм статус “позбавлених батьківського піклування”, оскільки вже є свідоцтво про смерть офіційне. Служба у справа неповнолітніх підготувала на розгляд виконкому надання права опікунства під бабусю Ольгу Дмитрівну. Це мама Світлани», — сказав Сергій Радчик.</p>
    <p>Заупокійну молитву за загиблими провели у церкві святих апостолів Петра і Павла ПЦУ.</p>
    <p>Відтак процесія попрямувала на загальноміське віче-прощання до будинку культури. Попрощатися з родиною прийшли рідні, друзі, сусіди.</p>
    <p>«Прекрасна сімʼя, прекрасна родина, золоті батьки. Ми ще й до того ж сусіди. Працювали від сонця до сонця. Їздили в цей Київ, для нас це трагедія була на вулиці для всіх. Вони діти від Бога», — розповів місцевий житель Михайло Самчук.</p>
    <p>«Я краще знала Світлану. Зараз мені тако в памʼяті, як ми разом збиралися чи якийсь ремонт в школі. Завжди посмішка на лиці, добра. Вони старалися завжди щось краще дати своїм дітям», — сказала мешканка Хмільника Людмила Попович.</p>
    <p>Поховали подружжя на місцевому кладовищі.</p>
    <p id="e4">Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 79. Replacement: Завидовичами, Давидовича ми</warning>
    <warning id="e2">Message: Знайдено потенційну орфографічну помилку. Offset: 67. Replacement: Педчик, Редчук, Рудчик, Федчик, Репчик</warning>
    <warning id="e3">Message: Знайдено потенційну орфографічну помилку. Offset: 273. Replacement: Радник, Радик, Радчук, Рудчик, Рад чик</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Вінниця": [ж.р.: називний] Offset: 23. Replacement: суспільна Вінниця</warning>
  </warnings>
  <errors/>
</root>
