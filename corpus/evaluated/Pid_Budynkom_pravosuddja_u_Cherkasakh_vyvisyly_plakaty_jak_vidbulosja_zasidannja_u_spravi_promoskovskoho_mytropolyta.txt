<root>
  <metadata>
    <source>Суспільне Новини | Suspilne Novyny</source>
    <author id="e2">Сніжана Калюжна, Анастасія Столбова</author>
    <title>Під Будинком правосуддя у Черкасах вивісили плакати: як відбулося засідання у справі промосковського митрополита</title>
    <language>uk</language>
    <publication_time>2025-03-25T13:40+02:00</publication_time>
    <reference>https://suspilne.media/cherkasy/978821-pid-budinkom-pravosudda-u-cerkasah-vivisili-plakati-ak-vidbulosa-zasidanna-u-spravi-promoskovskogo-mitropolita/</reference>
  </metadata>
  <document>
    <h id="e3">У Соснівському районному суді Черкас 25 березня відбулося засідання у справі щодо керівника Черкаської єпархії УПЦ МП митрополита Феодосія — Дениса Снігірьова, якого судять за чотирма кримінальними провадженнями.</h>
    <p id="e4">На розгляд відеодоказів у залу засідань прийшли містяни, повідомила з місця події кореспондентка Суспільного Анатасія Столбова.</p>
    <p>Перед Будинком правосуддя до початку засідання вони провели акцію та розвішали плакати.</p>
    <p>Один з учасників акції під стінами суду — Олександр. Він розповів, що людей збурило те, що суд відпустив підсудного митрополита:</p>
    <q id="e1">«Я прийшов сюди, тому що я побачив новину від Соснівського суду та наших медіа, про те, що суд відпустив з-під домашнього арешту московського попа Феодосія. Бо ризики зменшилися. Я не розумію, про які ризики йде мова, коли у людини пʼять кримінальних проваджень, за якими його судять? По-чесному, якби це був я або ви, до нас би таких помʼякшень взагалі не було. І це насправді дуже дивно, тому що це повторює торішню історію, коли його (митрополита Феодосія - ред.) відпустили на нічну службу на Великдень. Чому суд до нього так поблажливо відноситься?</q>
    <p id="e5">Чоловік пояснив, що на плакаті, які принесли до суду, роздрукували допис прессудді:</p>
    <q>«Є банер, що саме його відпускають, щоб він міг знову і надалі заперечувати збройну агресію проти України та розпалювати між людьми ворожнечу. Це ж те, що його судять, і він продовжує нести свою російську пропаганду».</q>
    <p id="e6">Черкащанка Анастасія також прийшла до будівлі суду:</p>
    <q>«Ми прийшли сюди вкотре, як і завжди, просто щоб привернути увагу до цієї справи. Тому що коли ми сюди не приходимо, ця справа розвивається не в тому напрямку. Тому ми прийшли з плакатами. І щоб бачили, що суди не закінчилися, Феодосій ще досі не за ґратами».</q>
    <p id="e7">До засідання підсудний доєднався онлайн. Відео- та фотозйомку суд заборонив через клопотання обвинуваченого.</p>
    <p>Під час засідання прокурор попросив докази, що підсудному під час попереднього засідання, що відбулося 18 березня, дійсно стало погано. На що адвокат підсудного Ігор Голубчик сказав, що вони є, але не в друкованому вигляді.</p>
    <q>«Лікар сказав, що у митрополита Феодосія був гіпертонічний криз: тиск 180 на 100. Було проведено лікування та призначено ліки», — деталізував адвокат.</q>
    <p>На що прокурор Вадим Коломієць додав, що стан здоровʼя не вплинув на діяльність підсудного митрополита:</p>
    <q>«Щодо стану здоровʼя Феодосія — на наступний день, 19 березня, Феодосій брав участь у заході, що відбувся на Чорнобаївщині. 20 березня брав участь у відспівуванні матері журналіста, який написав книжку про відродження Малоросії. 23 березня брав участь у церковному заході у Тульчині Вінницької області. У мене питання: ви лікувалися тими рекомендаціями що дав лікар, чи знехтували?»</q>
    <p>Підсудний відповів:</p>
    <q>«У день суду (18 березня - ред.) у мене був гіпертонічний криз, приїжджав лікар, є докази. У мене це почалося після того, як СБУ почали знищувати церкву. У мене є відповідальність перед церквою, тому я їздив туди, де я мав бути. Я після гіпертонічного кризу, виконую свої обовʼязки, бо несу відповідальність».</q>
    <p id="e8">Нагадаємо, 18 березня Соснівський районний суд Черкас відпустив під особисте зобовʼязання керівника Черкаської єпархії УПЦ МП митрополита Феодосія — Дениса Снігірьова, якого судять за чотирма кримінальними провадженнями.</p>
    <p id="e9">Суди над митрополитом Черкаським і Канівським Феодосієм — Денисом Снігірьовим, тривають два роки. За цей час йому оголосили пʼять підозр, дві з яких обʼєднали в одну справу. Про оголошення першої підозри Служба безпеки України повідомила 20 лютого 2023 року.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 27. Replacement: Столова, Стовбова</warning>
    <warning id="e3">Message: Знайдено потенційну орфографічну помилку. Offset: 148. Replacement: Снєгірьова</warning>
    <warning id="e4">Message: Знайдено потенційну орфографічну помилку. Offset: 109. Replacement: Анастасія</warning>
    <warning id="e4">Message: Знайдено потенційну орфографічну помилку. Offset: 118. Replacement: Столова, Стовбова</warning>
    <warning id="e5">Message: «роздрукували» — нерекомендоване слово, кращий варіант: видрукувати. Offset: 54. Replacement: видрукувати</warning>
    <warning id="e5">Message: Знайдено потенційну орфографічну помилку. Offset: 73. Replacement: прес судді</warning>
    <warning id="e6">Message: «Черкащанка» — нерекомендоване слово, кращий варіант: черкаска. Offset: 0. Replacement: Черкаска</warning>
    <warning id="e7">Message: «фотозйомку» - помилкове слово, виправлення: фотографування. Offset: 51. Replacement: фотографування</warning>
    <warning id="e8">Message: Знайдено потенційну орфографічну помилку. Offset: 156. Replacement: Снєгірьова</warning>
    <warning id="e9">Message: Знайдено потенційну орфографічну помилку. Offset: 66. Replacement: Снєгірьовим</warning>
  </warnings>
  <errors/>
</root>
