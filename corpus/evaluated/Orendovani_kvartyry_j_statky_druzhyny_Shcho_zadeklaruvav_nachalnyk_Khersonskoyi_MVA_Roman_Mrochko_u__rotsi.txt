<root>
  <metadata>
    <source>Суспільне Новини | Suspilne Novyny</source>
    <author>Таміла Іванова</author>
    <title>Орендовані квартири й статки дружини. Що задекларував начальник Херсонської МВА Роман Мрочко у 2024 році</title>
    <language>uk</language>
    <publication_time>2025-03-26T15:44+02:00</publication_time>
    <reference>https://suspilne.media/kherson/979915-orendovani-kvartiri-j-statki-druzini-so-zadeklaruvav-nacalnik-hersonskoi-mva-roman-mrocko-u-2024-roci/</reference>
  </metadata>
  <document>
    <h>У 2024 році керівник Херсонської міської військової адміністрації Роман Мрочко заробив 1 148 082 гривні. У порівнянні з попереднім роком його зарплата збільшилась на 190 834 гривні.</h>
    <p>Такі дані декларації яку начальник МВА подав 26 березня 2025 року.</p>
    <p>Його дружина Інна, яка займається підприємницькою діяльністю, заробила два мільйони 350 тисяч 166 гривень. Це вдвічі менше ніж у 2023 році.</p>
    <p>У 2024 році Роман Мрочко зберігав готівкою 111 тисяч доларів США й 35 000 гривень. Ще 184 тисячі доларів США, 24 000 євро та 300 тисяч гривень зберігала його дружина.</p>
    <p>Крім того, на банківських рахунках у дружини керівника МВА зберігається 191 тисяча 55 гривень, 13 930 євро та 15 057 доларів.</p>
    <p id="e1">За рік у сімʼї Мрочків не зʼявилось нових квартир чи земельних ділянок. Роман Мрочко орендує квартиру у Києві та Херсоні, а за місцем проживання зареєстрований у Дніпрі.</p>
    <p>У дружини керівника Херсонської МВА дві земельні ділянки площею 20 000 метрів квадратних кожна у селі Мирне Одеської області та дві ділянки площею 227 метрів квадратних та 20 000 метрів квадратних у селі Мигове Чернівецької області. Ще вона має у власності два атракціони у Києві та Одесі та їздить дружина керівника на автомобілі Lexus вартістю 1 400 000 гривень.</p>
    <p id="e2">Ознайомитись з деклараціяєю керівника Херсонської МВА Романа Мрочка за 2023 рік можна за посиланням.</p>
    <p id="e3">Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 15. Replacement: Рочків, Крочків, Ярочків, М рочків</warning>
    <warning id="e2">Message: Знайдено потенційну орфографічну помилку. Offset: 15. Replacement: декларацією</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Херсон": [ч.р.: називний, знахідний] Offset: 23. Replacement: суспільний Херсон</warning>
  </warnings>
  <errors/>
</root>
