<root>
  <metadata>
    <source>Суспільне Новини | Suspilne Novyny</source>
    <author>Ольга Федоренко</author>
    <title>Загиблому Юрію Березі просять надати звання Героя України</title>
    <language>uk</language>
    <publication_time>2025-03-26T11:28+02:00</publication_time>
    <reference>https://suspilne.media/vinnytsia/978065-zagiblomu-uriu-berezi-prosat-nadati-zvanna-geroa-ukraini/</reference>
  </metadata>
  <document>
    <h>Загиблому сержанту Юрію Березі з Вінниччини просять надати звання Героя України. Петицію з таким проханням зареєстрували на сайті президента.</h>
    <p>Юрій Береза народився 14 травня 1990 року у селі Широка Гребля Хмільницького району. З 2016 року по 2017 рік він брав участь в антитерористичній операції. 26 лютого 2022 його мобілізували.</p>
    <p id="e1">Сержант Юрій Береза був командиром бойової машини, командиром 1 механізованого відділення 2 механізованого взводу 3 механізованої роти 1 механізованого батальйону військової частини А4722.</p>
    <p>Загинув оборонець 10 червня 2024 року під час виконання бойових завдань в районі населеного пункту Западне Купʼянського району Харківської області: він отримав травми, несумісні з життям.</p>
    <p>«Ми пишаємося нашим сином, братом, батьком нашого сина, який залишився напівсиротою. Він все віддав за нас з вами, за вільну Україну та мир, він віддав найцінніше — своє життя. Справжній герой, який заслуговує на найвищу державну нагороду — Герой України (посмертно)», — написала авторка петиції Вікторія Береза.</p>
    <p id="e2">Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
  <warnings>
    <warning id="e1">Message: Потенційна орфографічна помилка Offset: 182. Replacement: </warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Вінниця": [ж.р.: називний] Offset: 23. Replacement: суспільна Вінниця</warning>
  </warnings>
  <errors/>
</root>
