<root>
  <metadata>
    <source>Суспільне Новини | Suspilne Novyny</source>
    <author id="e1">Лія Русик</author>
    <title>Від інтеграції до письма та читання. Пункт підтримки військових, які втратили зір, працює на Донеччині: куди звертатися</title>
    <language>uk</language>
    <publication_time>2025-03-25T20:23+02:00</publication_time>
    <reference>https://suspilne.media/donbas/978507-vid-integracii-do-pisma-ta-citanna-punkt-pidtrimki-vijskovih-aki-vtratili-zir-pracue-na-doneccini-kudi-zvertatisa/</reference>
  </metadata>
  <document>
    <h id="e2">На базі Словʼянської спеціальної школи № 23 Донецької області працює консультаційний пункт підтримки для людей, які втратили зір — «Сенс життя». Серед послуг: соціально-педагогічна, тифлокорекційна та психологічна допомога. Програма розрахована на дорослих зокрема військовослужбовців та є безоплатною.</h>
    <p id="e3">Про це телефоном Суспільне Донбас розповіла заступниця директора навчального закладу Яніна Сіробаба.</p>
    <p id="e4">«Звертатися можуть військові та люди, які під час бойових дій або обстрілів втратили зір. Вони отримають безкоштовну допомогу. Вже підписаний закон, який вносить зміни в “Закон про освіту” — тепер такі школи, як наша, можуть не лише навчати дітей з порушеннями зору і слуху, а й надавати реабілітаційні послуги дорослим, військовослужбовцям», — розповіла заступниця директора Словʼянської спеціальної школи № 23.</p>
    <p>За словами педагогині, їхні фахівці готові надавати послуги людям з будь-яких регіонів, бо працюють дистанційно.</p>
    <p id="e5">Це психологічна, соціальна та корекційна підтримки, яка допоможе впоратися зі стресом, сприятиме реінтеграції. Програма також передбачає курси письма і читання шрифтом Брайля, Гебольда.</p>
    <p>«Де б не знаходилася людина, ми готові працювати. Наші тифлопедагоги, які мають спеціальну освіту, великий досвід з дітьми з порушеннями зору — підходитимуть індивідуально до кожного випадку. І хоча з дорослими у нас великого досвіду немає, педагоги наразі проходять підвищення кваліфікації», — додала Сіробаба.</p>
    <h>Як стати учасником програми</h>
    <p>За словами заступниці директора Словʼянської спеціальної школи № 23, приєднатися до програми можна:</p>
    <ul>
      <li id="e6">зателефонувавши за номером: +380 (66) 037-99-09;</li>
      <li id="e7">заповнивши гугл-форму.</li>
    </ul>
    <p>Етапи роботи:</p>
    <ul>
      <li>Заповнення анкети.</li>
      <li>Первинна оцінка потреб командою фахівців.</li>
      <li>Її обговорення із запитувачем.</li>
      <li>Розробка індивідуального плану підтримки.</li>
      <li>Дистанційні заняття з фахівцями за узгодженим планом.</li>
      <li>Аналіз і корегування очікуваних результатів.</li>
    </ul>
    <p>«Розробляємо індивідуальний план допомоги, за яким будемо працювати. Найважливіше для людини — можливість соціальної інтеграції, адаптації до ситуації, технологічна підтримка. Є напрацьований вже досвід — програмне забезпечення для того, щоб використовувати сучасні гаджети, де є озвучка, спеціальна клавіатура. Методики, які допоможуть людині у побуті стати максимально самостійною», — зауважила Яніна Сіробаба.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 4. Replacement: Усик, Руси, Рудик, Русин, Бусик, Вусик, Русак, Русий, Русим, Русих, Русич</warning>
    <warning id="e2">Message: Знайдено потенційну орфографічну помилку. Offset: 182. Replacement: </warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Донбас": [ч.р.: називний, знахідний] Offset: 17. Replacement: суспільний Донбас</warning>
    <warning id="e4">Message: «безкоштовну» — нерекомендоване слово, кращий варіант: безплатний. Offset: 105. Replacement: безплатний</warning>
    <warning id="e5">Message: Знайдено потенційну орфографічну помилку. Offset: 176. Replacement: Герольда</warning>
    <warning id="e6">Message: Це речення не починається з великої літери. Offset: 0. Replacement: Зателефонувавши</warning>
    <warning id="e7">Message: Це речення не починається з великої літери. Offset: 0. Replacement: Заповнивши</warning>
  </warnings>
  <errors/>
</root>
