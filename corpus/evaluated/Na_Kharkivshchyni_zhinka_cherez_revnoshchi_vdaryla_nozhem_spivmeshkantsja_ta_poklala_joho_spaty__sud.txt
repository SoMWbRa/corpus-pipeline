<root>
  <metadata>
    <source>Суспільне Новини | Suspilne Novyny</source>
    <author>Альона Соболенко</author>
    <title>На Харківщині жінка через ревнощі вдарила ножем співмешканця та поклала його спати — суд</title>
    <language>uk</language>
    <publication_time>2025-03-26T15:55+02:00</publication_time>
    <reference>https://suspilne.media/kharkiv/979975-na-harkivsini-zinka-cerez-revnosi-vdarila-nozem-spivmeskanca-ta-poklala-jogo-spati-sud/</reference>
  </metadata>
  <document>
    <h>У вересні 2024 року жителька села Підвисоке на Харківщині, за даними слідства, приревнувала співмешканця та вдарила його ножем у грудну клітину. Після цього вони з подругою перевдягли його та поклали спати. Від отриманих травм чоловік помер.</h>
    <p>Про це йдеться у вироку Дзержинського районного суду Харкова від 13 березня.</p>
    <p>Згідно з документом, 24 вересня жінка зі співмешканцем, а також з двома знайомими, розпивали алкогольні напої. Коли чоловік включив музику та підійшов близько до подруги обвинуваченої, вона почала кричати на нього, а після цього вийшла на вулицю.</p>
    <p>У залі суду подруга обвинуваченої, яка виступала як свідок, розповіла, що згодом жінка зайшла до будинку та сказала, що вдарила ножем чоловіка.</p>
    <p>«Коли зняли футболку, вона побачила рану на лівій стороні, кров сочилась трішки. Переодягли в суху футболку та поклали його на диван, щоб він поспав. Потім зайшли до хати, спілкувалися, випивали. Потім, коли пішла в туалет, взяла за руку чоловіка, а пульсу не було», — йдеться у вироку суду.</p>
    <p>Також у суді було допитано працівницю швидкої допомоги, яка розповіла, що обвинувачена не повідомила їй про справжню причину смерті, а сказала, що чоловік впав на арматуру.</p>
    <q id="e1">Причиною смерті явилася масивна крововтрата внаслідок пошкодження лівої легені та легеневої артерії в результаті сліпого проникаючого колото-різаного пошкодження грудної клітини зліва.</q>
    <p>Жінка визнала свою вину повністю, просила її суворо не карати й повідомила про бажання доєднатися до ЗСУ.</p>
    <p>Суд визнав жінку винною в умисному вбивстві та призначив їй покарання у вигляді семи років позбавлення волі. Також вона має сплатити 39 300 гривень на користь держави за проведення експертиз, йдеться у вироку.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">Message: «проникаючого» - помилкове слово, виправлення: що проходить, що промикується, що просмикується, проникний, проникливий. Offset: 121. Replacement: що проходить, що промикується, що просмикується, проникний, проникливий</warning>
  </warnings>
  <errors/>
</root>
