<root>
  <metadata>
    <source>Суспільне Новини | Suspilne Novyny</source>
    <author>Наталя Гаврилова</author>
    <title>На Одещині нагородили добровольців, які будували фортифікаційні споруди на сході України</title>
    <language>uk</language>
    <publication_time>2025-03-26T19:19+02:00</publication_time>
    <reference>https://suspilne.media/odesa/980149-na-odesini-nagorodili-dobrovolciv-aki-buduvali-fortifikacijni-sporudi-na-shodi-ukraini/</reference>
  </metadata>
  <document>
    <h>На Одещині нагородили добровольців, які протягом 30 днів будували фортифікаційні споруди на лінії оборони.</h>
    <p>Про це 26 березня повідомили у Коноплянській громаді.</p>
    <p id="e1">Там зазначили, що від громади на прифронтову територію вдруге їздили сільський голова Олександр Волошин і жителі села Гудевичеве Петро Швець та Віталій Завітюк. Вперше долучилися Руслан Король з села Конопляне, Сергій Синявський з Калинівки та Юрій Чабанюк з села Гудевичеве.</p>
    <p>Чоловіки перебували на сході країни протягом 30 днів. Там вони будували фортифікаційні споруди на лінії оборони, додали у громаді.</p>
    <p id="e2">«Працювали з восьмої ранку до 16.00. Але це залежало від погодних умов. Перепочивали в обідню перерву — в степу, куди доставляли нам їжу. Милися в шахтарській лазні, а сніданок та вечерю готували самі. В цілому, наші умови проживання були нормальними, незважаючи на близькість фронту» — розповів один з добровольців.</p>
    <p id="e3">За особистий внесок добровольців відзначили органи влади. Почесні грамоти Донецької ОВА отримали Руслан Король, Петро Швець та Олександр Волошин. Подяками Покровської райради нагородили Віталія Завітюка, Сергія Синявського та Юрія Чабанюка.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 152. Replacement: Заві тюк</warning>
    <warning id="e2">Message: Хоча вислів «незважаючи на» засвідчений у словниках, текстах і чинному правописі, у багатьох випадках те саме значення можна передати іншими словами Offset: 252. Replacement: попри, дарма що, всупереч, наперекір, хоч, не зважаючи на, не вважаючи на, незалежно від</warning>
    <warning id="e3">Message: Знайдено потенційну орфографічну помилку. Offset: 194. Replacement: Заві тюка, Завіт юка</warning>
  </warnings>
  <errors/>
</root>
