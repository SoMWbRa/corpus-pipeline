<root>
  <metadata>
    <source>Суспільне Новини | Suspilne Novyny</source>
    <author>Ірина Руденко, Антон Сіренко</author>
    <title id="e2">«Мене кинуло з усієї сили об підлогу». На Дніпропетровщині лікують двох поранених залізничників після ракетного удару РФ</title>
    <language>uk</language>
    <publication_time>2025-03-26T10:50+02:00</publication_time>
    <reference>https://suspilne.media/dnipro/979263-mene-kinulo-z-usiei-sili-ob-pidlogu-na-dnipropetrovsini-likuut-dvoh-poranenih-pisla-raketnogo-udaru-zaliznicnikiv/</reference>
  </metadata>
  <document>
    <h></h>
    <h id="e3">В одному з медзакладів Дніпропетровщині лікують двох залізничників, які 19 березня потрапили під ракетний обстріл російської армії та дістали поранення. Того дня чоловіки якраз були на роботі.</h>
    <p>Машиніст Олексій розповів Суспільному: перебував біля потяга, коли стався вибух.</p>
    <p>«Спалах, удар, різкий біль. Я тоді перебував у ремонтній ямі, під потягом, ходову робили. Потім колеги дістали мене з цієї ями, викликали швидку, більше нічого такого не памʼятаю», — сказав він.</p>
    <p>Залізничник пригадав: вибух стався менш ніж за 100 метрів від місця, де він був.</p>
    <p>В Олексія осколкові поранення живота. Нині йому вже провели три операції. На сусідній койці з переломом тазу та посіченими ногами — 20-річний Олександр. На залізниці він працює слюсарем.</p>
    <p id="e4">«Єдине, що памʼятаю, що мене кинуло, як кота, з усієї сили об підлогу. Осколки прошили мені таз, зламали кістки. Я піднявся на адреналіні, бо я від страху піднявся, якось умудрився перелізти через колії», — розповів чоловік.</p>
    <p>За словами гендиректора лікарні Сергія, обох поранених доправили до медзакладу у вкрай тяжкому стані. Олександр потребуватиме операції на суглобі, а в Олексія попереду ще кілька втручань на черевній порожнині.</p>
    <p id="e1, e5">Бачимо, що зараз хлопці у доброму гуморі, вже розмовляють по телефону. Але стан здоровʼя ще зостається тяжким, тому кожного дня плануємо оперативні втручання», — зазначив він.</p>
    <p>Гендиректор лікарні додав: лікування обох залізничників може зайняти кілька місяців. Прогнозів на повне відновлення поки немає.</p>
    <p id="e6">Читайте нас у Telegram: Суспільне Дніпро</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: «Дніпропетровщина» було перейменовано (декомунізовано у 2016) Offset: 42. Replacement: Дніпровщина</warning>
    <warning id="e3">Message: «Дніпропетровщина» було перейменовано (декомунізовано у 2016) Offset: 23. Replacement: Дніпровщина</warning>
    <warning id="e4">Message: «умудрився» - помилкове слово, виправлення: примудритися. Offset: 171. Replacement: примудритися</warning>
    <warning id="e5">Message: Правильно: «телефоном» Offset: 58. Replacement: телефоном, через телефон</warning>
    <warning id="e6">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
