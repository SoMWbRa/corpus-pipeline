<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title id="w1, w2">К-поп-артисти жертвують мільярди вон на підтримку жертв лісової пожежі у Південній Кореї</title>
    <language>uk</language>
    <publication_time>2025-03-31T15:27+03:00</publication_time>
    <reference>https://suspilne.media/culture/983603-k-pop-artisti-zertvuut-milardi-von-na-pidtrimku-zertv-lisovoi-pozezi-u-pivdennij-korei/</reference>
  </metadata>
  <document>
    <h>У Південній Кореї нарешті ліквідовано осередок масштабних лісових пожеж. Вони тривали 213 годин, за цей час загинуло 30 людей та вигоріли величезні ділянки землі. Корейські знаменитості жертвують кошти на допомогу жертвам, які втратили свої домівки, а також для підтримки пожежників.</h>
    <p>Про це повідомляє Korea Times.</p>
    <p>За даними Корейської лісової служби (KFS), первинний осередок масштабних лісових пожеж було ліквідовано в неділю, через 213 годин і 34 хвилини після їхнього початку. Однак попри це пожежники й далі продовжують боротися зі спалахами в декількох районах.</p>
    <p>KFS зазначає, що це друга за тривалістю лісова пожежа в країні після того, як вони почали вести записи у 1986 році. Однак вона, найімовірніше, стала найбільш руйнівною: вогонь спалив приблизно 48 238 гектарів — територію, що приблизно дорівнює 80 відсоткам столиці країни. Внаслідок пожежі загинуло щонайменше 30 людей і ще 45 поранено.</p>
    <p id="w3">Поліція уже почала розслідування проти 56-річного чоловіка. Там вважають, що він нібито влаштував пожежу вранці 22 березня під час проведення обряду поховання предків на родинній могилі на пагорбі в місті Ийсон. Його звинувачують в порушенні Закону про охорону лісів. Підозрюваний заперечує звинувачення.</p>
    <p id="w4, w5">У провінції Ийсон розміщені визначні памʼятки Південної Кореї. Так, буддистський храм, якому близько 1300 років, згорів дотла у пожежі. Частину артефактів вдалось врятувати — їх вивезли до інших місць. Храми у провінції Ийсон внесені до списку державних історичних памʼяток Південної Кореї.</p>
    <p id="w6">Корейські знаменитості підтримують постраждалих та жертвують кошти на відновлення територій. Кошти айдолів спрямують як на допомогу пожежникам, так і на екстрену підтримку людей, які втратили житло внаслідок пожеж, зокрема на забезпечення їх речами першої потреби та організацію тимчасових притулків.</p>
    <p id="w7">Наприклад, G-Dragon пожертвував 300 млн вон, повідомило його агентство Galaxy.</p>
    <p id="w8">«Я щиро сподіваюся, що руки допомоги залишаться з тими, хто втратили свої домівки внаслідок несподіваної катастрофи», — зазначив він через своє агентство.</p>
    <p id="w9">Також 100 млн вон пожертвувала Дженні з Blackpink через Асоціацію допомоги в разі катастроф Hope Bridge Korea: «В мене розбилось серце, коли я почула, що так багато людей страждають через раптову лісову пожежу. Хоч це і невеликий жест, я хотіла б хоч трохи підтримати та розрадити постраждалих».</p>
    <p id="w10, w11">«Я сподіваюсь, що моя пожертва зможе дати постраждалим хоча б трохи комфорту та сил. Я щиро бажаю всім якнайшвидше повернутись до звичайного життя», — зазначила Мійон з гурту (G)I-DLE, яка теж пожертвувала 100 млн вон.</p>
    <p>Кошти на підтримку постраждалих спрямували:</p>
    <ul>
      <li id="w12">Лім Йону (400 млн);</li>
      <li id="w13">гурт Stray Kids (800 млн);</li>
      <li id="w14, w15, w16, w17">гурт IVE, Бекхьон з EXO та Техьон із BTS (по 200 млн), гурт RIIZE та Джісу із Blackpink (по 150 млн);</li>
      <li id="e1, w18, w19, w20, w21, w22, w23">Хваса з гурту MAMAMOO, Сойон з (G)I-DLE, Чейон із TWICE, Сильгі із Red Velvet, Тейон та Юна із Girlsʼ Generation, Каріна та Вінтер із aespa, J-Hope, SUGA і RM із BTS, гурти ATEEZ, Monsta X (по 100 млн);</li>
      <li id="w24, w25, w26">гурт SEVENTEEN та Чонгук із BTS — кожен понад 1 млрд вон;</li>
      <li id="w27">LE SSERAFIM, Джіхьо із TWICE, Венді із Red Velvet, Кі з SHINee (по 50 млн);</li>
      <li id="w28, w29">Джіун із ZEROBASEONE (10 млн вон) та Арін з OH MY GIRL (20 млн);</li>
      <li id="w30, w31, w32, w33, w34, w35, w36, w37, w38">учасники гурту NCT — Хечан (50 млн), Тейон (120 млн), Марк (100 млн), Дойон (100 млн), Чону (50 млн), Джонні (50 млн), Джемін (150 млн), Джехьон (100 млн), Джено (100 млн), Джісон (50 млн);</li>
      <li id="w39, w40, w41">віртуальний айдол-гурт PLAVE — 50 млн вон.</li>
    </ul>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="w42">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <errors>
    <error id="e1">Warning: odd number of quotes</error>
  </errors>
  <warnings>
    <warning id="w1">Message: Знайдено потенційну орфографічну помилку. Offset: 0. Replacement: </warning>
    <warning id="w2">Message: «вон» - помилкове слово, виправлення: геть, киш, он, ген. Offset: 33. Replacement: геть, киш, он, ген</warning>
    <warning id="w3">Message: Знайдено потенційну орфографічну помилку. Offset: 205. Replacement: Сон, Висот, Рисою, Мирон, Лимон, Симон, Тайсон, Рисом, Шимон, Айфон, Йон, Мисок, Писок, Сосон, Фасон, Айвон, Вигон, Дайсон, Еймон, Йолон, Лисин, Лисо, Лисов, Лисок, Лисом, Лисоне, Лисоню, Лисоня, Лисоні, Лисою, Лисої, Лисун, Мейсон, Мисан, Никон, Олсон, Орсон, Пимон, Рисін, Сисин, Сисой, Сисою, Сисоя, Сисої, Тимон, Тирон, Тисо, Тисою, Тихон, Фийсою, Фисун, Шивон, Янсон, Ясон, Айсор, Аксон, Басон, Висок, Висом, Висох, Ексон, Кесон, Масон, Мисом, Мусон, Рисо, Рисок, Ритон, Сисун, Сифон, Тисом, Шифон, Ійон</warning>
    <warning id="w4">Message: Знайдено потенційну орфографічну помилку. Offset: 12. Replacement: Сон, Висот, Рисою, Мирон, Лимон, Симон, Тайсон, Рисом, Шимон, Айфон, Йон, Мисок, Писок, Сосон, Фасон, Айвон, Вигон, Дайсон, Еймон, Йолон, Лисин, Лисо, Лисов, Лисок, Лисом, Лисоне, Лисоню, Лисоня, Лисоні, Лисою, Лисої, Лисун, Мейсон, Мисан, Никон, Олсон, Орсон, Пимон, Рисін, Сисин, Сисой, Сисою, Сисоя, Сисої, Тимон, Тирон, Тисо, Тисою, Тихон, Фийсою, Фисун, Шивон, Янсон, Ясон, Айсор, Аксон, Басон, Висок, Висом, Висох, Ексон, Кесон, Масон, Мисом, Мусон, Рисо, Рисок, Ритон, Сисун, Сифон, Тисом, Шифон, Ійон</warning>
    <warning id="w5">Message: Знайдено потенційну орфографічну помилку. Offset: 220. Replacement: Сон, Висот, Рисою, Мирон, Лимон, Симон, Тайсон, Рисом, Шимон, Айфон, Йон, Мисок, Писок, Сосон, Фасон, Айвон, Вигон, Дайсон, Еймон, Йолон, Лисин, Лисо, Лисов, Лисок, Лисом, Лисоне, Лисоню, Лисоня, Лисоні, Лисою, Лисої, Лисун, Мейсон, Мисан, Никон, Олсон, Орсон, Пимон, Рисін, Сисин, Сисой, Сисою, Сисоя, Сисої, Тимон, Тирон, Тисо, Тисою, Тихон, Фийсою, Фисун, Шивон, Янсон, Ясон, Айсор, Аксон, Басон, Висок, Висом, Висох, Ексон, Кесон, Масон, Мисом, Мусон, Рисо, Рисок, Ритон, Сисун, Сифон, Тисом, Шифон, Ійон</warning>
    <warning id="w6">Message: Знайдено потенційну орфографічну помилку. Offset: 99. Replacement: ай долів</warning>
    <warning id="w7">Message: «вон» - помилкове слово, виправлення: геть, киш, он, ген. Offset: 40. Replacement: геть, киш, он, ген</warning>
    <warning id="w8">Message: Не узгоджено іменник з дієсловом: "хто" (ч.р.) і "втратили" (мн.) Offset: 56. Replacement: </warning>
    <warning id="w9">Message: «вон» - помилкове слово, виправлення: геть, киш, он, ген. Offset: 14. Replacement: геть, киш, он, ген</warning>
    <warning id="w10">Message: Знайдено потенційну орфографічну помилку. Offset: 161. Replacement: Фійон, Війон, Ійон, М ійон, Мі йон, Мій он</warning>
    <warning id="w11">Message: «вон» - помилкове слово, виправлення: геть, киш, он, ген. Offset: 214. Replacement: геть, киш, он, ген</warning>
    <warning id="w12">Message: Знайдено потенційну орфографічну помилку. Offset: 0. Replacement: Їм, Сім, Дім, Тім, Ліс, Літ, Кім, Лі, Лід, Ліг, Нім, Лік, Ліз, Цім, Лем, Лам, Лом, Лір, Чім, Мім, Алім, Бім, Клім, ЛОМ, Ліам, Лів, Лій, Ліл, Ліма, Ліми, Лімо, Ліму, Лімі, Лін, Лію, Лія, Ліям, Ліє, Лії, Слім, ШІМ, Злім, Лям, Лімб, Лімф, Ліф, Уїм, Шлім, Лі м</warning>
    <warning id="w13">Message: Це речення не починається з великої літери. Offset: 0. Replacement: Гурт</warning>
    <warning id="w14">Message: Це речення не починається з великої літери. Offset: 0. Replacement: Гурт</warning>
    <warning id="w15">Message: Знайдено потенційну орфографічну помилку. Offset: 10. Replacement: Бекон</warning>
    <warning id="w16">Message: Знайдено потенційну орфографічну помилку. Offset: 27. Replacement: Техно, Теон, Терон, Тихон, Тахіон, Тевтон, Тефлон, Техком, Техно-</warning>
    <warning id="w17">Message: Знайдено потенційну орфографічну помилку. Offset: 69. Replacement: Джусу</warning>
    <warning id="w18">Message: Знайдено потенційну орфографічну помилку. Offset: 0. Replacement: Хвала, Кваса, Хааса, Хвата, Хв аса</warning>
    <warning id="w19">Message: Знайдено потенційну орфографічну помилку. Offset: 23. Replacement: Сосон, Созон, Солон, Софон, Нойон, Сойок, Сомон</warning>
    <warning id="w20">Message: Знайдено потенційну орфографічну помилку. Offset: 41. Replacement: Че йон</warning>
    <warning id="w21">Message: Знайдено потенційну орфографічну помилку. Offset: 57. Replacement: Сильні, Сильві, Сильфі, Сильці</warning>
    <warning id="w22">Message: Знайдено потенційну орфографічну помилку. Offset: 79. Replacement: Теон, Терон, Те йон</warning>
    <warning id="w23">Message: Перед голосною вживаємо з: «з» aespa Offset: 131. Replacement: з</warning>
    <warning id="w24">Message: Це речення не починається з великої літери. Offset: 0. Replacement: Гурт</warning>
    <warning id="w25">Message: Знайдено потенційну орфографічну помилку. Offset: 18. Replacement: Онук, Чонгар, Бончук, Вонгу, Дончук, Йонгу, Лонгу, Мончук, Тонгу, Чангу, Чингул, Чонку, Чунгу, Гонгу, Донгу, Зонгу, Погук, Понук, Чинук, Чунтук</warning>
    <warning id="w26">Message: «вон» - помилкове слово, виправлення: геть, киш, он, ген. Offset: 53. Replacement: геть, киш, он, ген</warning>
    <warning id="w27">Message: Знайдено потенційну орфографічну помилку. Offset: 13. Replacement: Ніхто, Дехто, Дніпро, Джо, Діло, Дрібно, Діяло, Діємо, Дідьє, Дієго, Двійко, Джихад, Доїхав, Дідо, Дідько, Дієво, Дзідзьо, Міхо, Жінко, Джміль, Доїть, Діво, Ізьо, Баїхо, Дахно, Двіно, Дезьо, Джанго, Джеммо, Дженно, Джимбо, Джино, Джиро, Джоко, Джомо, Джотто, Джохар, Джубо, Джуль, Джуліо, Джунь, Джіджі, Джійон, Джіл, Джіммі, Джін, Джінні, Джіні, Дзісь, Дохно, Дохо, Духно, Діано, Дідро, Ділмо, Дімко, Дімо, Діно, Дієґо, Жіро, Міхно, Ужівко, Хаїхо, Ажіо, Аніхто, Бджілко, Втіхо, Віхо, Даймьо, Дбахо, Двіймо, Джаво, Джезво, Джиго, Джонко, Джумо, Джуро, Дзінь, Дмімо, Дміть, Днюхо, Днівко, Дніло, Додзьо, Дохло, Доїдь, Доїдьмо, Доїжмо, Доїло, Доїмо, Доїнь, Доїхало, Драхмо, Дрохво, Дріадо, Дрібко, Дядьо, Діадо, Дівко, Діжко, Дійво, Дійко, Діймо, Дільб, Дільбо, Дінго, Дінь, Діньмо, Дірко, Діро, Дієто, Жахно, Осісьо, Піхво, Піхто, Ржімо, Ржіть, Утіхо, Шліхто</warning>
    <warning id="w28">Message: Знайдено потенційну орфографічну помилку. Offset: 0. Replacement: Джгун, Джун, Джін</warning>
    <warning id="w29">Message: «вон» - помилкове слово, виправлення: геть, киш, он, ген. Offset: 29. Replacement: геть, киш, он, ген</warning>
    <warning id="w30">Message: Це речення не починається з великої літери. Offset: 0. Replacement: Учасники</warning>
    <warning id="w31">Message: Знайдено потенційну орфографічну помилку. Offset: 21. Replacement: Хе чан</warning>
    <warning id="w32">Message: Знайдено потенційну орфографічну помилку. Offset: 37. Replacement: Теон, Терон, Те йон</warning>
    <warning id="w33">Message: Знайдено потенційну орфографічну помилку. Offset: 70. Replacement: Додон, Дойн, Дойно, Нойон, До йон</warning>
    <warning id="w34">Message: Знайдено потенційну орфографічну помилку. Offset: 87. Replacement: Чому, Зону, Чорну, Кону, Чину, Дону, Тону, Фону, Іону, Вону, Йону, МОНУ, МОНу, Мону, ОНУ, Рону, Сону, ЧНУ, Чену, Чжону, Чонку, Чопу, Шону, Бону, Гону, Еону, Лону, Нону, Чану, Човну, Чолу, Чосу, Чоту, Чхну</warning>
    <warning id="w35">Message: Знайдено потенційну орфографічну помилку. Offset: 119. Replacement: Джемі, Дженін, Джемів</warning>
    <warning id="w36">Message: Знайдено потенційну орфографічну помилку. Offset: 137. Replacement: Джексон, Джейсон, Дженсон, Джефсон</warning>
    <warning id="w37">Message: Знайдено потенційну орфографічну помилку. Offset: 156. Replacement: Дженоа, Джен, Дженно, Джино, Дрено, Джен о</warning>
    <warning id="w38">Message: Знайдено потенційну орфографічну помилку. Offset: 173. Replacement: Джійон</warning>
    <warning id="w39">Message: Це речення не починається з великої літери. Offset: 0. Replacement: Віртуальний</warning>
    <warning id="w40">Message: Знайдено потенційну орфографічну помилку. Offset: 12. Replacement: </warning>
    <warning id="w41">Message: «вон» - помилкове слово, виправлення: геть, киш, он, ген. Offset: 38. Replacement: геть, киш, он, ген</warning>
    <warning id="w42">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
</root>
