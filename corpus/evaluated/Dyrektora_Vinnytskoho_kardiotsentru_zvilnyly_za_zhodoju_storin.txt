<root>
  <metadata>
    <source>Суспільне Новини | Suspilne Novyny</source>
    <author>Ольга Федоренко</author>
    <title>Директора Вінницького кардіоцентру звільнили за згодою сторін</title>
    <language>uk</language>
    <publication_time>2025-03-25T17:22+02:00</publication_time>
    <reference>https://suspilne.media/vinnytsia/979269-direktora-vinnickogo-kardiocentru-zvilnili-za-zgodou-storin/</reference>
  </metadata>
  <document>
    <h>У Вінниці директора кардіоцентру Ігоря Данильчука 24 березня звільнили за згодою сторін.</h>
    <p>Розпорядження оприлюднили на сайті міської ради.</p>
    <p>«Звільнити Данильчука Ігоря Віталійовича з посади директора комунального некомерційного підприємства “Вінницький регіональний клінічний лікувально-діагностичний центр серцево-судинної патології” 24 березня 2025 року за угодою сторін, пункт 1 частини 1 статті 36 Кодексу законів про працю України. Контракт № 17 від 02 січня 2020 року вважати припиненим», — йдеться у розпорядженні.</p>
    <p>Рішення звільнити Данильчука ухвалили за дорученням міського голови Сергія Моргунова після проведення у медзакладі службової перевірки МОЗ. Вона відбулася через повідомлення про вимагання грошей у пацієнта.</p>
    <p>Міністерство охорони здоровʼя спільно з правоохоронцями виявило низку порушень, зокрема проблеми із забезпеченням безоплатними ліками та розбіжності у звітності щодо використання медичних виробів. Міністр охорони здоровʼя Віктор Ляшко сказав, що всі зібрані матеріали передадуть правоохоронним органам, а міськраду закликали вжити заходів щодо керівництва закладу.</p>
    <p>Скандал навколо кардіоцентру розгорівся після публікації директора обласного департаменту ветеранської політики Андрія Грачова. Він повідомив, що у медзакладі вимагали 80 тисяч гривень у ветерана російсько-української війни, якого госпіталізували з підозрою на інфаркт. За його словами, родичам пацієнта надали список необхідних ліків, вказавши конкретну аптеку, а після оплати медикаменти не видали, а лише чек для підтвердження покупки.</p>
    <p>Суспільне зателефонувало до Ігоря Данильчука, щоб отримати почути його позицію щодо ситуації, проте він відмовився коментувати.</p>
    <p id="e1">Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Вінниця": [ж.р.: називний] Offset: 23. Replacement: суспільна Вінниця</warning>
  </warnings>
  <errors/>
</root>
