<root>
  <metadata>
    <source>Суспільне Новини | Suspilne Novyny</source>
    <author>Катерина Ворона</author>
    <title>Відсторонений міський голова Сум Олександр Лисенко повідомив, що мобілізувався</title>
    <language>uk</language>
    <publication_time>2025-03-25T14:26+02:00</publication_time>
    <reference>https://suspilne.media/sumy/979071-vidstoronenij-miskij-golova-sum-oleksandr-lisenko-povidomiv-so-mobilizuvavsa/</reference>
  </metadata>
  <document>
    <h>Відсторонений від посади міського голови Сум Олександр Лисенко повідомив, що він проходить службу в лавах Збройних Сил України.</h>
    <p>«Офіційно повідомляю, наразі я проходжу службу в лавах Збройних Сил України. Наразі знаходжуся на військовому полігоні. Далі буду проходити службу в тій бойовій частині, де вирішить військове командування», — написав Лисенко у своєму Telegram-каналі.</p>
    <p>31 січня 2024 року депутати Сумської міськради проголосували за висловлення недовіри та дострокове припинення повноважень міського голови Олександра Лисенка. Ініціаторкою цього стала депутатка від партії «Сила і честь» Ірина Дяденко. У таємному голосуванні брали участь 28 депутатів Сумської міськради — всі голоси були «за» ухвалення цього рішення. Навесні 2024 року посадовець подав до суду, де оскаржує рішення Сумської міської ради про висловлення йому недовіри та відсторонення від посади.</p>
    <h>Що відомо про справу Олександра Лисенка та Олександра Журби</h>
    <p>Ввечері 2 жовтня 2023 року НАБУ і САП спільно з СБУ затримали Олександра Лисенка та Олександра Журбу на отриманні ними частини хабаря в 1,4 млн грн. За інформацією СБУ, фігуранти вимагали 2 млн 130 тис. грн з місцевої компанії, яка займалася вивезенням сміття.</p>
    <p>3 жовтня Олександру Лисенку та Олександру Журбі повідомили про підозру за ч. 4 ст. 368.</p>
    <p>4 жовтня міському голові Сум суд обрав запобіжний захід у вигляді тримання під вартою із можливістю внесення застави.</p>
    <p>5 жовтня міського голову Сум Олександра Лисенка випустили під заставу. Розмір застави склав 3 мільйони гривень.</p>
    <p>10 жовтня Олександра Журбу також відпустили під заставу у майже 1,5 млн грн</p>
    <p>Спеціалізована антикорупційна прокуратура 9 жовтня звернулась до Вищого антикорупційного суду з клопотанням про відсторонення від посади міського голови Сум Олександра Лисенка. Також 9 жовтня суддя ВАКС задовольнив клопотання прокурора САП і відсторонив Сумського міського голову Олександра Лисенка від виконання обовʼязків до 9 грудня.</p>
    <p>15 листопада Національне антикорупційне бюро України опублікувало відео з розмовами Сумського міського голови, директора Департаменту інфраструктури міськради та власника підприємства, що займається вивезенням сміття. У відео, як стверджує НАБУ, посадовці домовляються з чоловіком про хабарі та отримують гроші.</p>
    <p>8 грудня у САП повідомили, що слідчий суддя ВАКС задовольнив клопотання прокурора САП, та відсторонив ще на два місяці від займаної посади міського голову Сум Олександра Лисенка.</p>
    <p id="e1">11 грудня у ВАКС прийняли рішення відсторонити від посади на два місяці і Олександра Журбу.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
  <warnings>
    <warning id="e1">Message: Між двома голосними варто писати й: місяці «й» Олександра, місяці «та» Олександра Offset: 72. Replacement: й, та</warning>
  </warnings>
  <errors/>
</root>
