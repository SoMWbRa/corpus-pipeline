<root>
  <metadata>
    <source>Суспільне Новини | Suspilne Novyny</source>
    <author>Ольга Вагнер</author>
    <title id="e1">Нацгвардійцю з Кривого Рогу Сергію Кандибі посмертно присвоїли звання Героя України: спогади дружини та побратимів</title>
    <language>uk</language>
    <publication_time>2025-03-26T09:25+02:00</publication_time>
    <reference>https://suspilne.media/dnipro/976799-nacgvardijcu-z-krivogo-rogu-sergiu-kandibi-posmertno-prisvoili-zvanna-geroa-ukraini-spogadi-druzini-ta-pobratimiv/</reference>
  </metadata>
  <document>
    <h></h>
    <h id="e2">Криворізькому нацгвардійцю, підполковнику Сергію Кандибі посмертно присвоїли звання Героя України за указом президента та удостоїли орденом «Золота зірка». 43-річний чоловік загинув під час оборони Маріуполя 2 травня 2022 року, його тіло, зазначила дружина Ольга, поховане на території заводу «Азовсталь» і досі не ексгумоване. У Сергія Кандиби лишилось два сини, які теж військові, нині вони боронять кордони країни.</h>
    <p>Спогади про військового від дружини та побратима читайте у матеріалі Суспільного.</p>
    <p>Ольга Кандиба розповіла, що востаннє бачила чоловіка 7 лютого 2022 року. Додала: 24 лютого одразу ж набрала його.</p>
    <p id="e3">«Набираю номер чоловіка. Каже: так, почалась війна. Кажу: Сірьож, кажуть ви вже в оточенні, як у вас там. Наші сини не виходять на звʼязок, бо Харків — це теж прикордон, Маріуполь уже в облозі. 80 км знаходиться менший син теж на війні. Він перетелефонував синам, вийшли вони до нього на звʼязок», — згадує жінка.</p>
    <p>Потім, розповіла, чоловік іноді міг до неї додзвонитись. 30 квітня 2022 року він зателефонував востаннє.</p>
    <p>«30 квітня був останній дзвінок, коли я спілкувалася з чоловіком. Як я потім дізналася, чоловік отримав поранення в ногу, але він мені навіть це не сказав, і що він уже на Азовсталі, як вони й перепливали, всі ці подробиці його бойового шляху я дізналась, як повиходили побратими з полону», — каже вона.</p>
    <p>16 травня військові з Азовсталі вийшли у полон, а Ользі повідомили, що чоловік загинув.</p>
    <p>Побратим військового Максим Гальченко розповів: Сергій за званням міг і віддалено коригувати свій підрозділ. Та він, зазначив Максим, бився із солдатами пліч-о-пліч.</p>
    <p>«Він залишився вірний присязі, вірний українському народу і вирішив бути звичайним піхотинцем, він бився пліч-о-пліч із солдатами, сержантами. Ми завжди були разом, всі вважали нас братами. Отримали перше поранення в один день», — додав чоловік.</p>
    <p>За його словами, побратими дали навіть їм відповідні позивні.</p>
    <p id="e4">«Коли ми намагалися спуститися до підвалу, по нас почали насипати ворожі ПКМи, кулемети. Він отримав поранення в ліву ногу і я отримав у ліву ногу. І хтось тоді бовкнув: “Аа, ось Шах і Мат”. В одну ногу, завжди разом, і якось так прикріпилося і з того моменту ми стали Шах і Мат», — пригадав Максим.</p>
    <p>Друге поранення Сергій та Максим дістали на комбінаті «Азовсталь».</p>
    <p>«Наша група переходила з позиції на позицію, і так сталося, що прилетіла міна, і йому пошкодило шлунок, пах, мені — ногу. З нашої групи майже нікого не залишилось. Тоді мій побратим, крутіший за рідного брата, загинув. Я не зміг допомогти фізично, бо нас ще добивали дуже довго, потім евакуація. Мене принесли на точку евакуації, я втрачав свідомість періодично. Був один побратим, який знав і мене, і мого побратима Шаха і я підняв голову, питав, де мій брат, на що мені відповіли, що він загинув», — розповів військовий.</p>
    <p>Чоловік розказав: Сергій був дуже доброю людиною та намагався допомогти усім.</p>
    <p id="e5">«Він старався завжди допомагати, завжди перший, коли побратими отримують поранення, при всьому при тому, що треба ще відбиватися від ворога. Щоб ви розуміли, цей хлопець, Шах, він 2 березня при підході танків до наших позицій (нам, правда, обіцяли, що ті танки, розбомблять, а до нас дійде піхота) він виліз із окопу, взяв муху і почав стріляти в танк», — додав товариш військового.</p>
    <p>Дружина розповіла: побратими Сергія подали його на звання Героя України.</p>
    <p>«Я маю двох військових, які рівняються на свого першого, де взірець — Герой України. Він виховав синів, не просто народив, він їх виховав», — розповіла жінка.</p>
    <p>Поховали Сергія Кандибу на комбінаті «Азовсталь».</p>
    <p id="e6">«Там була вирва після прильоту ракети, і в цій вирві поховали мого чоловіка і підполковника-азовця Олексія Полєщенкова. Ні Сергія Михайловича, ні Олексія тіла досі не повернуті. Я вірю, що настане той день, коли ми зможемо достойно провести і віддати честь Сергію Михайловичу», — зазначила Ольга.</p>
    <p>Авторка — Наталія Качуровська</p>
    <p id="e7">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: Правильно: «надати», «надавати» Offset: 53. Replacement: надати, надавати</warning>
    <warning id="e2">Message: Правильно: «надати», «надавати» Offset: 67. Replacement: надати, надавати</warning>
    <warning id="e2">Message: «удостоїли» - помилкове слово, виправлення: відзначити, вшанувати, нагородити. Offset: 122. Replacement: відзначити, вшанувати, нагородити</warning>
    <warning id="e3">Message: Знайдено потенційну орфографічну помилку. Offset: 58. Replacement: Сірьожа, Сірьоже, Сірьожу, Сірьожі</warning>
    <warning id="e3">Message: Знайдено потенційну орфографічну помилку. Offset: 159. Replacement: при кордон</warning>
    <warning id="e4">Message: Знайдено потенційну орфографічну помилку. Offset: 73. Replacement: ПКМ, Пуми, ПК Ми</warning>
    <warning id="e4">Message: Знайдено потенційну орфографічну помилку. Offset: 171. Replacement: АА, На, А, За, Та, Аж, Ба, Га, АН, АП, Ар, Ла, АР, АТ, Ат, Па, АК, Ада, Ага, Ах, ІА, АО, КА, Аз, Ай, Ас, АС, АФ, МА, УА, Аг, Ау, Ха, Ара, Аса, Фа, ААА, ААУ, АБ, Ава, Аза, ДА, Ма, РА, Ра, ЦА, ЧА, А-а, Аха, Ач, кА, мА, пА, Ша, А а</warning>
    <warning id="e5">Message: Перед голосною вживаємо з: «з» окопу Offset: 308. Replacement: з</warning>
    <warning id="e6">Message: Знайдено потенційну орфографічну помилку. Offset: 107. Replacement: Волощенкові, Олещенкове, Олещенкові, Онищенкова, Палащенкове, Плющенкові, Поляченкові, Пореченкова, Солощенкові, Площинкова, Полуденкові, Поєдинкова</warning>
    <warning id="e6">Message: Після голосної зі звуком і/и варто писати й або та: провести «й» віддати, провести «та» віддати Offset: 241. Replacement: й, та</warning>
    <warning id="e7">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
