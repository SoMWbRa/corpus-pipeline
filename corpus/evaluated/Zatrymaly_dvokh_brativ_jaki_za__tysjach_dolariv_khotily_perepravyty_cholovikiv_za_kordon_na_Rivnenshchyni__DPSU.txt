<root>
  <metadata>
    <source>Суспільне Новини | Suspilne Novyny</source>
    <author>Юлія Пашкевич</author>
    <title>Затримали двох братів, які за 10 тисяч доларів хотіли переправити чоловіків за кордон на Рівненщині – ДПСУ</title>
    <language>uk</language>
    <publication_time>2025-03-25T18:47+02:00</publication_time>
    <reference>https://suspilne.media/rivne/979325-zatrimali-dvoh-brativ-aki-za-10-tisac-dolariv-hotili-perepraviti-colovikiv-za-kordon-na-rivnensini-dpsu/</reference>
  </metadata>
  <document>
    <h>На Рівненщині виявили двох братів, які ймовірно організовували переправлення чоловіків призовного віку через кордон. Згідно з інформацією прикордонників, за свої послуги вони хотіли 10 тисяч доларів.</h>
    <p>Про це повідомили у Facebook Державної прикордонної служби України.</p>
    <p>За інформацією в дописі, прикордонники виявили двох братів, які ймовірно налагодили бізнес із переправлення чоловіків призовного віку за кордон. Вони обіцяли безперешкодну дорогу до ЄС за 10 000 доларів.</p>
    <q id="e1">«На власному авто фігуранти намагалися доправити чоловіків до прикордоння, проводили детальний інструктаж із обходу блокпостів і розробляли план переходу держкордону. Їхній маршрут обірвався під час передачі грошей – саме в цей момент прикордонники, за силової підтримки спецпідрозділу “ДОЗОР”, разом із поліцією затримали групу на гарячому», — йдеться у повідомленні.</q>
    <p>У дописі зазначили, що одному з братів обрали запобіжний у вигляді тримання під вартою, другому — повідомили про підозру. Автомобіль та інші докази вилучили. Також тривають заходи щодо протидії даній протиправній діяльності.</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
  <warnings>
    <warning id="e1">Message: Перед голосною вживаємо з: «з» обходу Offset: 106. Replacement: з</warning>
  </warnings>
  <errors/>
</root>
