<root>
  <metadata>
    <source>Суспільне Новини | Suspilne Novyny</source>
    <author>Катерина Бєлякова</author>
    <title id="e1">На Житомирщині поховали жителя Херсонщини, якого під час окупації правобережжя закатували військові РФ</title>
    <language>uk</language>
    <publication_time>2025-03-25T12:08+02:00</publication_time>
    <reference>https://suspilne.media/kherson/978813-na-zitomirsini-pohovali-zitela-hersonsini-akogo-pid-cas-okupacii-pravoberezza-zakatuvali-vijskovi-rf/</reference>
  </metadata>
  <document>
    <h>22 березня на Житомирщині поховали Миколу Гарбара. Під час окупації правобережжя Херсонщини чоловік допомагав ЗСУ, надаючи їм інформацію про місця розташування російських військових.</h>
    <p>Про це пише видання ZMINA з посиланням на дружину загиблого Тетяну.</p>
    <p>17 серпня 2022 року окупанти викрали Миколу Гарбара з власного будинку в Новокаїрах. Певний час його вважали зниклим безвісти. Через два роки біля саду в селі Милове знайшли його рештки, які ідентифікували за результатами ДНК-експертизи. У загиблого були поламані руки та ноги, проломлений череп, йдеться у статті.</p>
    <p>Через постійні російські обстріли родина не мала змоги поховати чоловіка на Херсонщині, томи вирішили зробити це у селі, де він провів дитинство, — Норинськ у Житомирській області, пише видання.</p>
    <p>«Точну дату смерті я не знаю, але мені сказали обрати її самій, тому я поставила 17 серпня 2022 року – день його викрадення», — сказала Тетяна Гарбар.</p>
    <p id="e2">Як повідомляє ZMINA, жінка вважає, що до викрадення Миколи причетний староста села Новокаїри Олександр Позднєєв, а також Олександр Осєєв (або Асєєв), які за свідченнями місцевих жителів співпрацювали з окупантами та вказували їм на адреси, де живуть учасники АТО чи їх рідні.</p>
    <p id="e3">«Мій чоловік не був АТОвцем, він інколи їздив на військові навчання. Асєєв чи Осєєв казав моїй кумі: “Якщо ви не боїтеся мін, то шукайте свого кума в посадці”. Він потім кудись утік. Тобто він міг знати, що з ним зробили», — розповіла Тетяна.</p>
    <p id="e4">Про сміливість Миколи Гарбара також згадали представники Милівської СВА на своїй сторінці у Facebook.</p>
    <p>«Гарна людина, чудовий фахівець і справжній патріот України! Єдиний з небагатьох, хто відгукнувся з усього села і з перших днів окупації щоденно брав маскувальний халат мисливця залишивши вдома мобільний телефон, аби не запеленгували, і виходив в степи за село, пробираючись лісосмугами, аби порахувати техніку, позиції ворога та надати інформацію щодо влучань ЗСУ по тих чи інших ворожих позиціях», — написали вони у дописі.</p>
    <p id="e5">Раніше Нацполіція повідомляла, що правоохоронці скерували до суду обвинувальний акт щодо незаконної діяльності 26 співробітників окупаційного відділу поліції Нової Каховки на Херсонщині. Їм загрожує довічне увʼязнення.</p>
    <p id="e6">Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
  <warnings>
    <warning id="e1">Message: «закатували» — нерекомендоване слово, кращий варіант: закачувати, засукувати, закручувати. Offset: 79. Replacement: закачувати, засукувати, закручувати</warning>
    <warning id="e2">Message: Знайдено потенційну орфографічну помилку. Offset: 103. Replacement: Полунєєв</warning>
    <warning id="e2">Message: Знайдено потенційну орфографічну помилку. Offset: 131. Replacement: Асєєв</warning>
    <warning id="e3">Message: Знайдено потенційну орфографічну помилку. Offset: 78. Replacement: Асєєв</warning>
    <warning id="e4">Message: Знайдено потенційну орфографічну помилку. Offset: 68. Replacement: ДВА, США, СТА, ЄВА, ОВА, СВУ, СОВА, СКА, СПА, ЕВА, СВ, САВА, СВАТ, СИВА, ШВА, ЯВА, ІВА, АВА, МВА, ПВА, СВГ, СВО, СВП, СВР, СЕА, СУА, СЄВА, СВАН, СВАР, СВАХ, СВ А</warning>
    <warning id="e5">Message: Вжито комбіновані символи замість українських літер Offset: 66. Replacement: обвинувальний</warning>
    <warning id="e5">Message: Вжито комбіновані символи замість українських літер Offset: 90. Replacement: незаконної</warning>
    <warning id="e6">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Херсон": [ч.р.: називний, знахідний] Offset: 23. Replacement: суспільний Херсон</warning>
  </warnings>
  <errors/>
</root>
