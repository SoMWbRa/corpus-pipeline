<root>
  <metadata>
    <source>Суспільне Новини | Suspilne Novyny</source>
    <author>Кароліна Волкова</author>
    <title>Відстрочка від мобілізації за 2300 доларів: на корупції викрили голову ВЛК одного з районних ТЦК Одеси</title>
    <language>uk</language>
    <publication_time>2025-03-25T15:16+02:00</publication_time>
    <reference>https://suspilne.media/odesa/979155-vidstrocka-vid-mobilizacii-za-2300-dolariv-na-korupcii-vikrili-golovu-vlk-odnogo-z-rajonnih-tck-odesi/</reference>
  </metadata>
  <document>
    <h>На корупції викрили голову резервного складу військово-лікарської комісії одного з районних ТЦК та СП в Одесі.</h>
    <p>Про це 25 березня повідомили в Одеській обласній прокуратурі.</p>
    <p>За даними слідства, чоловік обіцяв військовозобовʼязаному оформити медичні документи з діагнозом, який буде підставою для отримання групи інвалідності та відстрочки від мобілізації.</p>
    <p>Посадовець гарантував внесення сфальсифікованих довідок до електронної системи Helsi та вплив на експертну комісію лікарів для отримання потрібного висновку. Вартість «послуги» становила 300 доларів за початкове оформлення документів і ще 2000 доларів за остаточне затвердження діагнозу, додали у прокуратурі.</p>
    <p id="e1">Голову ВЛК затримали у службовому кабінеті після одержання хабаря. Йому повідомили про підозру за ч. 3 ст. 368 КК Українивимагання та одержання неправомірної вигоди службовою особою. Наразі правоохоронці перевіряють його причетність до аналогічних злочинів і встановлюють інших можливих співучасників.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 114. Replacement: України вимагання</warning>
  </warnings>
  <errors/>
</root>
