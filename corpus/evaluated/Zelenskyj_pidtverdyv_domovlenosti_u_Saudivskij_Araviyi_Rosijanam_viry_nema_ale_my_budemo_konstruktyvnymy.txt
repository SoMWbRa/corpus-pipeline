<root>
  <metadata>
    <source>Суспільне Новини | Suspilne Novyny</source>
    <author>Суспільне, Андрій Стасюк</author>
    <title>Зеленський підтвердив домовленості у Саудівській Аравії: «Росіянам віри нема, але ми будемо конструктивними»</title>
    <language>uk</language>
    <publication_time>2025-03-25T18:00+02:00</publication_time>
    <reference>https://suspilne.media/979305-zelenskij-pidtverdiv-domovlenosti-u-saudivskij-aravii-rosianam-viri-nema-ale-mi-budemo-konstruktivnimi/</reference>
  </metadata>
  <document>
    <h>Президент Володимир Зеленський підтвердив, що в Саудівській Аравії досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</h>
    <p>Про це він сказав на зустрічі із журналістами 25 березня, передає кореспондент Суспільного.</p>
    <p>«Міністр оборони Умєров запитав американську сторону, коли домовленості можуть набути чинності. І вони (американська делегація — ред.) вважають, що одразу після того, як США офіційно вийдуть із заявами, може бути імплементація. Так, тут росіянам віри немає. Але ми будемо конструктивними», — сказав Зеленський.</p>
    <p>Серед пунктів домовленостей між Україною та США: режим тиші у Чорному морі та вільне судноплавство; ембарго на удари по енергетичній інфраструктурі; моніторинг за участі США та третіх сторін; зобовʼязання рухатись до безумовного припинення вогню; США допомагатимуть Україні із поверненням дітей, цивільних заручників та обміном полонених.</p>
    <p>Заява США за підсумками перемовин із Росією замість пункту про повернення українців з території Росії містить інший пункт — сприяння відновленню доступу до світового ринку для експорту російської сільгосппродукції та добрив.</p>
    <p>Зеленський також сказав, що наступний раунд перемовин може відбутись найближчим часом, втім не уточнив, яких питань він стосуватиметься.</p>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <p>Кремль опублікував власну заяву за результатами перемовин зі США. У ній йдеться, що пункти про безпеку у Чорному морі та відновлення російського експорту сільгосппродукції почне діяти після зняття санкцій з російських виробників та експортерів продовольства.</p>
    <p>Водночас згідно з нею, ембарго на удари по енергетиці начебто діє з 18 березня і має тривати 30 днів з можливістю продовження.</p>
  </document>
</root>
