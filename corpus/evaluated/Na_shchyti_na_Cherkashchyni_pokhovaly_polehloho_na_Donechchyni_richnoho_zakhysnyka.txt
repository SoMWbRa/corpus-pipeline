<root>
  <metadata>
    <source>Суспільне Новини | Suspilne Novyny</source>
    <author>Сніжана Калюжна, Марина Якубенко</author>
    <title>«На щиті»: на Черкащині поховали полеглого на Донеччині 26-річного захисника</title>
    <language>uk</language>
    <publication_time>2025-03-25T11:26+02:00</publication_time>
    <reference>https://suspilne.media/cherkasy/978705-na-siti-na-cerkasini-pohovali-poleglogo-na-doneccini-26-ricnogo-zahisnika/</reference>
  </metadata>
  <document>
    <h id="e1">26-річний захисник з Черкащини Євгеній Рубашевський на позивний «Рубен» 24 березня повернувся у Жашків «на щиті».</h>
    <p id="e2">Полеглого зустріли «живим коридором» та поховали на місцевому кладовищі, розповів Суспільному міський голова Жашкова Ігор Цибровський.</p>
    <p>За словами речниці обласного територіального центру комплектування та соціальної підтримки Аліни Кривошеї, старший солдат Євгеній Рубашевський загинув 20 березня на Донеччині.</p>
    <q>«Старший солдат Євгеній Рубашевський служив в окремій президентській бригаді імені Богдана Хмельницького», — додала речниця.</q>
    <p id="e3">Захисник народився у місті Київ, але зростав і проживав у Жашкові, додав міський голова Ігор Цибровський:</p>
    <q>«З перших днів повномасштабного вторгнення Євгеній не всидів на місці, та подався в ТЦК. Неодноразово йому відмовляли, але він був наполегливим і непохитним, тож домігся свого. В окремій президентській бригаді імені Богдана Хмельницького пройшов шлях від піхотинця до навідника. Став старшим солдатом, який відповідально виконував функціональні обовʼязки. Воював під Соледаром, після ротації — біля Макіївки», — розповів міський голова.</q>
    <p>З його слів, Євгеній з позивним «Рубен» за мужність та успішне виконання бойових завдань мав нагрудний знак «Золотий хрест».</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 39. Replacement: Руба шевський</warning>
    <warning id="e2">Message: Знайдено потенційну орфографічну помилку. Offset: 122. Replacement: Бобровський, Добровський, Дубровський, Жебровський, Габровський, Дібровський, Цебрівський, Циблівський</warning>
    <warning id="e3">Message: Знайдено потенційну орфографічну помилку. Offset: 93. Replacement: Бобровський, Добровський, Дубровський, Жебровський, Габровський, Дібровський, Цебрівський, Циблівський</warning>
  </warnings>
  <errors/>
</root>
