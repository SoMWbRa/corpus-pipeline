<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>ПФЛ планує змінити формат змагань у Першій лізі чемпіонату України з футболу у сезоні 2025/26</title>
    <language>uk</language>
    <publication_time>2025-03-25T20:35+02:00</publication_time>
    <reference>https://suspilne.media/sport/979283-pfl-planue-zminiti-format-zmagan-u-persij-lizi-cempionatu-ukraini-z-futbolu-u-sezoni-202526/</reference>
  </metadata>
  <document>
    <h id="e1">Професійна футбольна ліга України планує внести зміни у формат проведення змагань у Першій лізі чемпіонату України з футболу у сезоні 2025/26. Про це заявив президент ПФЛ Олександр Каденко в інтервʼю для DIVISPORT.</h>
    <p>Через повномасштабне вторгнення Росії в Україну формат Першої ліги зазнав змін у сезоні 2022/23. Замість однієї групи учасників турніру розділили на дві за географічною ознакою, у кожній по вісім команд. Однак у сезоні 2023/24 загальна кількість команд зросла до 20, а у наступному сезоні знизилась спершу до 18, а потім до 17 після зняття «Хуста».</p>
    <p id="e2">Чемпіонат розбили на дві частини сезону: за підсумком поєдинків у першій частині топ-4 найкращих з кожної групи виходили у наступний раунд і вели боротьбу за вихід в УПЛ, натомість два інших квартети — змагались за збереження прописки.</p>
    <p id="e3">Однак у сезоні 2025/26, пояснив президент ПФЛ Олександр Каденко, змагання у Першій лізі можуть повернутись до класичного формату — 16 команд у загальній групі, які проводитимуть матчі у два кола.</p>
    <p>«Чемпіонат Першої ліги у два етапи — це був вимушений крок. Я думаю, всі памʼятають історію, як ми відновлювали чемпіонат після початку агресії Російської Федерації. Я хочу подякувати нашим Збройним силам України, нашим Силам оборони за те, що вони витіснили з великої території нашої країни агресора і надали нам можливість відновити змагання».</p>
    <q id="e4">«У нас вже прийняті рішення на минулій конференції, що ми з сезону 2025/26 переходимо до класичного формату: в Першій лізі буде 16 команд, матчі у два кола, вдома та на виїзді. Скорочуємо чемпіонат, це буде цікавіше конкуренція у наступному сезоні», — сказав Каденко.</q>
    <p>Президент ПФЛ додав, що остаточне рішення щодо формату турніру клуби Першої ліги ухвалять у травні під час офіційного голосування.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 181. Replacement: Баденко, Каменко, Кащенко, Кадетко, Казенко</warning>
    <warning id="e2">Message: За правописом 2019 компонент топ- із числівниками не поєднуваний Offset: 81. Replacement: найкращі 4, найбільші 4</warning>
    <warning id="e3">Message: Знайдено потенційну орфографічну помилку. Offset: 56. Replacement: Баденко, Каменко, Кащенко, Кадетко, Казенко</warning>
    <warning id="e4">Message: Знайдено потенційну орфографічну помилку. Offset: 259. Replacement: Баденко, Каменко, Кащенко, Кадетко, Казенко</warning>
  </warnings>
  <errors/>
</root>
