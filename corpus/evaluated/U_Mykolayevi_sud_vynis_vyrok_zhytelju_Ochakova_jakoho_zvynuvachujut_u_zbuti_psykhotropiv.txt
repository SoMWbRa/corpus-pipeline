<root>
  <metadata>
    <source>Суспільне Новини | Suspilne Novyny</source>
    <author id="e1">Нікіта Хаіндрава</author>
    <title>У Миколаєві суд виніс вирок жителю Очакова, якого звинувачують у збуті психотропів</title>
    <language>uk</language>
    <publication_time>2025-03-26T19:25+02:00</publication_time>
    <reference>https://suspilne.media/mykolaiv/980187-u-mikolaevi-sud-vinis-virok-zitelu-ocakova-akogo-zvinuvacuut-u-zbuti-psihotropiv/</reference>
  </metadata>
  <document>
    <h>У Миколаєві суд виніс вирок 31-річному жителю Очакова. Чоловіка звинувачують у збуті наркотиків, які він замовляв через інтернет.</h>
    <p>Про це 26 березня 2025 року повідомили у пресслужбі Головного управління Національної поліції в Миколаївській області.</p>
    <p>За матеріалами справи, у 2023 році обвинувачений замовив через месенджер 229 грамів психотропу PVP. Отримав наркотики через пошту в Очакові, де його одразу затримали правоохоронці.</p>
    <p>«Зі слів затриманого, психотропи він мав намір розповсюдити», — йшлося у повідомленні поліції.</p>
    <p>Суд визнав чоловіка винним за статтею «Незаконне виробництво, виготовлення, придбання, зберігання, перевезення, пересилання чи збут наркотичних засобів, психотропних речовин або їх аналогів» та виніс вирок у вигляді девʼяти років тюрми з конфіскацією майна.</p>
    <p>Станом на 26 березня вирок не набрав законної сили, додали у відомстві.</p>
    <p>Слідкуйте за головними новинами Миколаєва та області у WhatsApp, Telegram, Viber, YouTube, TikTok, Facebook та Instagram.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Хаїндрава, Хаїндрави, Хаїндраву, Хаїндраві</warning>
  </warnings>
  <errors/>
</root>
