<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Лукашенко всьоме вступив на посаду президента Білорусі</title>
    <language>uk</language>
    <publication_time>2025-03-25T12:52+02:00</publication_time>
    <reference>https://suspilne.media/978943-lukasenko-vsome-vstupiv-na-posadu-prezidenta-bilorusi/</reference>
  </metadata>
  <document>
    <h>У столиці Білорусі Мінську 25 березня пройшла так звана інавгурація невизнаного низкою країн президента Олександра Лукашенка. Він вже всьоме вступив на посаду.</h>
    <p>Про це повідомляє пресслужба білоруського лідера.</p>
    <p>Вказується, що це відбулось у залі урочистих церемоній у Палаці Незалежності у Мінську. На церемонію було запрошено понад 1100 людей.</p>
    <p id="e1">Поклавши праву руку на Конституцію, Лукашенко висловив присягу білоруською мовою. Серед іншого він пообіцяв «вірно служити народу Республіки Білорусь», а також «поважати і охороняти права і свободи людини та громадянина».</p>
    <p>Крім цього Лукашенко подякував усім виборцям «за віддані йому голоси, за віру в принципи та цінності».</p>
    <p>«Сьогодні хочу звернутися і до своїх суперників — кандидатів, які висунули себе на пост президента. Завдяки вам ми показали зразок справжньої чистої конкуренції. Без внутрішніх інтриг і маніпуляцій з боку зовнішніх сил», — додав білоруський лідер.</p>
    <h>Що відомо про президентські вибори у Білорусі</h>
    <p>23 жовтня 2024 року Палата представників призначила вибори президента Республіки Білорусь на 26 січня 2025 року.</p>
    <p id="e2">Центральна виборча комісія Білорусі зареєструвала пʼятьох кандидатів, які братимуть участь у цих виборах. Це Олександр Лукашенко, Олег Гайдукевич, Сергій Сиранков, Ганна Канапацька та Олександр Хижняк.</p>
    <p>Білоруси, що живуть за кордоном, не зможуть проголосувати на виборах президента. За словами голови білоруського Центрвиборчкому Ігоря Карпенка, білоруським законодавством «не передбачено створення дільниць за кордоном».</p>
    <p>Також білоруська влада не запросила місію Організації з безпеки та співробітництва в Європі (ОБСЄ) для спостереження за президентськими виборами, що є порушенням міжнародних зобовʼязань держави.</p>
    <p id="e3">21 січня у країні розпочалося дострокове голосування на виборах президента країни. Воно тривало включно до 25 січня. Як повідомляла «Белта» із посиланням на Центрвиборчком, тоді проголосували 41,81% громадян, які включені до списків для голосування.</p>
    <p id="e4">26 січня 2025 року у Білорусі відбулись президентські вибори. За даними ЦВК Лукашенко отримав 86,82% голосів. Сергій Сиранков набрав 3,21% голосів, Олег Гайдукевич – 2,02%, Ганна Канопацька – 1,86%, Олександр Хижняк – 1,74%. Проти всіх, згідно з наведеними даними, проголосували 3,60% виборців.</p>
    <p id="e5">У Єврокомісії назвали ці вибори фіктивними і нелегітимними.</p>
    <h>Що відомо про попередні вибори президента у Білорусі</h>
    <p>9 серпня 2020 року відбулися вибори президента Республіки Білорусь. За офіційними результатами, переміг Олександр Лукашенко. Проте, ці результати не були визнані представниками опозиції та низки країн світу.</p>
    <p>Внаслідок виборів в Білорусі почалися масові акції протесту, які тривали декілька місяців.</p>
    <p>Лукашенко керує Білоруссю з липня 1994 року. 20 липня 1994 року він склав свою першу присягу. У 1996 році Лукашенко провів референдум, щоб розширити свої повноваження, скоротивши можливості Верховної ради Білорусі, та додати кілька років до свого терміну.</p>
    <p>На початку 2000-х Лукашенко повністю захопив владу. У 2004 році він провів ще один референдум, запропонувавши скасувати обмеження правління президента двома термінами. Таким чином він дозволив собі керувати країною стільки, скільки йому захочеться.</p>
    <p>Всього Лукашенко балотувався на посаду президента шість разів — у 1994, 2001, 2006, 2010, 2015 і 2020 роках, і майже щоразу, за даними ЦВК, набирав понад 80% голосів.</p>
  </document>
  <warnings>
    <warning id="e1">Message: Між двома голосними варто писати й: поважати «й» охороняти, поважати «та» охороняти Offset: 170. Replacement: й, та</warning>
    <warning id="e2">Message: Знайдено потенційну орфографічну помилку. Offset: 154. Replacement: Циганков, Станков, Франков, Стиранко, Стиранкою, Тиранко, Тиранкою</warning>
    <warning id="e2">Message: Знайдено потенційну орфографічну помилку. Offset: 170. Replacement: Конопацька</warning>
    <warning id="e3">Message: Знайдено потенційну орфографічну помилку. Offset: 133. Replacement: Бета, Болта, Балта, Беата, Бела, Белза, Белла, Берта, Бел та</warning>
    <warning id="e4">Message: Знайдено потенційну орфографічну помилку. Offset: 179. Replacement: Конопацька</warning>
    <warning id="e5">Message: Після голосної зі звуком і/и варто писати й або та: фіктивними «й» нелегітимними, фіктивними «та» нелегітимними Offset: 43. Replacement: й, та</warning>
  </warnings>
  <errors/>
</root>
