<root>
  <metadata>
    <source>Суспільне Новини | Suspilne Novyny</source>
    <author>Денис Шапошніков</author>
    <title id="e3">Уродженця Городні Олега Мижгородського засудили в Росії до 17 років позбавлення волі через причетність до «Азову»</title>
    <language>uk</language>
    <publication_time>2025-03-26T18:16+02:00</publication_time>
    <reference>https://suspilne.media/chernihiv/980147-urodzenca-gorodni-olega-mizgorodskogo-zasudili-v-rosii-do-17-rokiv-pozbavlenna-voli-cerez-pricetnist-do-azovu/</reference>
  </metadata>
  <document>
    <h id="e4">Південний окружний військовий суд у Ростові-на-Дону через причетність до «Азову» засудив полоненого українського військового, уродженця Городні на Чернігівщині Олега Мижгородського до 17 років позбавлення волі. Він планує оскаржити вирок.</h>
    <p>Про це повідомило російське видання «Медіазона».</p>
    <p>Загалом реальні терміни отримали 12 людей, ще 11 фігурантів справи засудили до заочних термінів.</p>
    <p>Обвинувачення базується на тому, що рішенням Верховного Суду РФ «Азов» визнаний терористичною організацією 2 серпня 2022 року на вимогу Генеральної прокуратури РФ.</p>
    <p>Українців звинувачують за трьома статтями Кримінального кодексу РФ (всіх за двома, а декого і за третьою):</p>
    <ul>
      <li id="e5">насильницьке захоплення влади (ч. 4 ст. 35, ст. 278 КК РФ),</li>
      <li id="e6">організація діяльності терористичної організації (ч. 1 ст. 205.5 КК РФ),</li>
      <li id="e7">проходження навчання для терористичної діяльності (ст. 205.3 КК РФ).</li>
    </ul>
    <p id="e8">Олега Мижгородського російські військові заарештували навесні 2022 року у Маріуполі. Його сестра Ірина Киричанська понад рік не знала нічого про долю старшого брата Олега, який зник під час облоги Маріуполя, 31 березня 2022 року.</p>
    <p id="e9">Чоловік виріс у Городні, довгий час жив у Чернігові, а у 2016 році переїхав до Маріуполя. Повномасштабне вторгнення зустрів там. З оточеного міста виїхати не зміг і місяць ховався із сімʼєю у підвалі. Наприкінці березня, за ним прийшли військовослужбовці самоназваної «ДНР».</p>
    <p id="e10">Ірина говорить: його «здали», йшли ціленаправлено в той дім, де були вони. Жінка додає, що чоловіка російська влада називає військовим полку «Азов». Проте, на час повномасштабного вторгнення Олег не був на військовій службі.</p>
    <h id="e11">Що відомо про цей груповий суд у Росії та чи законно це з точки зору міжнародного права</h>
    <p id="e12">Груповий суд над двома десятками полоненими, яких узяли у полон під час оборони Маріуполя, розпочався у червні 2023 року. Тоді йшлося про 22 обвинувачуваних: з 24 людей, яким були висунуті звинувачення, двох обміняли на російських військовополонених. З решти 22 обвинувачених, які постали перед судом, вісім були жінки, які працювали в батальйоні «Азов»: це були кухарки та кладовщиця, яких звільнили з полону у вересні 2024 року.</p>
    <p>Як йдеться у матеріалі Харківської правозахисної групи, на лаві підсудних є кілька цивільних чоловіків. Хтось із них колись служив у Нацгвардії України, хтось узагалі не був військовим.</p>
    <p id="e13">У ХПГ додавали, що загалом усі ці люди, на думку російських «слідчих», є «учасниками терористичної організації»: такою Росія визнала «Азов» у серпні 2022 року, тобто через кілька місяців після затримання усіх «підсудних».</p>
    <q id="e1, e14">«Виходить, що українців «ретроспективно» звинувачують у тероризмі (спочатку людей затримали, а потім визнали «Азов» терористичною організацією), хоча навіть в Росії відповідальність, що має зворотну силу, у кримінальному та адміністративному праві заборонена. До того ж стаття 65 Женевської конвенції про захист цивільного населення наголошує: «Видані державою-окупантом постанови, які передбачають кримінальну відповідальність, набувають чинності тільки після того, як вони будуть опубліковані й доведені до відома населення його мовою. Дія цих обовʼязкових ухвал не повинна мати зворотної сили», — зазначили правозахисники ХПГ.</q>
    <p>Також акцентували: військових судять лише за те, що вони виконували свій обовʼязок. «Судити військових можна, але за реальні воєнні злочини. Україна теж час від часу судить російських військовослужбовців за конкретними звинуваченнями: сексуальне насильство, катування, розстріл цивільних тощо. Але судити вояків за те, що вони “стріляли в ворога”, захищаючи свою країну, не дозволяє Міжнародне гуманітарне право», — пояснювали у правозахисній організації.</p>
    <p id="e2, e15">Підстав для суду над цивільними у ХПГ не бачили. Там наголошували: «за Женевською конвенцією про захист цивільного населення, некомбатанта не можна брати в полон або карати за правопорушення, якого він не вчиняв особисто: «Колективні покарання, так само як і будь-які залякування чи терор, забороняються».</p>
    <p>У серпні 2024 року стало відомо, що Південний окружний військовий суд у Ростові-на-Дону в Росії на засіданні отримав від прокуратури запити для 23 військовополонених України. Для них просять від 16 до 24 років позбавлення волі.</p>
    <p>У цій групі полонених був і Олександр Іщенко, який помер у російській тюрмі.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">The number of open and close quotation marks is not equal!</warning>
    <warning id="e3">Message: Знайдено потенційну орфографічну помилку. Offset: 24. Replacement: Миргородського</warning>
    <warning id="e4">Message: Знайдено потенційну орфографічну помилку. Offset: 166. Replacement: Миргородського</warning>
    <warning id="e5">Message: Це речення не починається з великої літери. Offset: 0. Replacement: Насильницьке</warning>
    <warning id="e6">Message: Це речення не починається з великої літери. Offset: 0. Replacement: Організація</warning>
    <warning id="e7">Message: Це речення не починається з великої літери. Offset: 0. Replacement: Проходження</warning>
    <warning id="e8">Message: Знайдено потенційну орфографічну помилку. Offset: 6. Replacement: Миргородського</warning>
    <warning id="e8">Message: Знайдено потенційну орфографічну помилку. Offset: 103. Replacement: Кирничанська</warning>
    <warning id="e9">Message: «самоназваної» - помилкове слово, виправлення: самозваний. Offset: 255. Replacement: самозваний</warning>
    <warning id="e10">Message: Неправильно написане слово. Offset: 35. Replacement: </warning>
    <warning id="e11">Message: На думку багатьох українських мовознавців, краще вживати «погляд», «думка» Offset: 58. Replacement: погляду, думки</warning>
    <warning id="e12">Message: Знайдено потенційну орфографічну помилку. Offset: 374. Replacement: кладовищі, кладовища, кладовище, кладовищ, кладовищах, кладовищем, Квасовиця, Климовиця, кадровиця, кладовищам, кладовищна, кладовищне, кладовищну, кладовищні, кладовищу, ладівниця</warning>
    <warning id="e13">Message: Знайдено потенційну орфографічну помилку. Offset: 2. Replacement: СПГ, ФПГ, ХУГ, ЗПГ, ОПГ, РПГ, ХПІ</warning>
    <warning id="e14">Message: Знайдено потенційну орфографічну помилку. Offset: 625. Replacement: СПГ, ФПГ, ХУГ, ЗПГ, ОПГ, РПГ, ХПІ</warning>
    <warning id="e15">Message: Знайдено потенційну орфографічну помилку. Offset: 34. Replacement: СПГ, ФПГ, ХУГ, ЗПГ, ОПГ, РПГ, ХПІ</warning>
  </warnings>
  <errors/>
</root>
