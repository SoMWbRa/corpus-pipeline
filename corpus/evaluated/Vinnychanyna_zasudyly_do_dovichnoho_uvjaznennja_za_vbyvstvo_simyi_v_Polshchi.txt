<root>
  <metadata>
    <source>Суспільне Новини | Suspilne Novyny</source>
    <author>Віталій Бондарєв</author>
    <title>Вінничанина засудили до довічного увʼязнення за вбивство сімʼї в Польщі</title>
    <language>uk</language>
    <publication_time>2025-03-25T14:05+02:00</publication_time>
    <reference>https://suspilne.media/vinnytsia/979013-vinnicanina-zasudili-do-dovicnogo-uvaznenna-za-vbivstvo-simi-v-polsi/</reference>
  </metadata>
  <document>
    <h id="e1">У Польщі суд визнав 44-річного вінничанина Сергія Трончука винним у потрійному вбивстві – він позбавив життя 29-річну дружину та двох малолітніх дочок, півтора та чотирьох років, у місті Пущиково. Суд засудив його до довічного увʼязнення без права на дострокове звільнення. Вирок поки не набув остаточної сили – захист подав апеляцію.</h>
    <p>Про це повідомляє польське видання RMF FM.</p>
    <p>За словами судді Даніеля Юркевича, всі докази підтверджують вину обвинуваченого. Зокрема, судово-психіатричні експертизи вказують на схильність чоловіка до брехні та маніпуляцій. Спочатку він детально розповідав про злочин, а пізніше намагався заперечувати свою провину.</p>
    <h>Позиція прокуратури та суду</h>
    <p>Прокуратура наполягала на найсуворішому покаранні, оскільки чоловік діяв із жорстокістю. Проте суд не визнав, що його дії мали ознаки «особливої жорстокості» в юридичному розумінні, хоча наголосив на жорстокості злочину загалом.</p>
    <p>Суддя розповів, що засуджений діяв холоднокровно й цілеспрямовано, не розкаявся та не намагався допомогти жертвам.</p>
    <p>Говорячи про призначене обвинуваченому покарання, суддя зазначив, що адекватним і справедливим покаранням у цьому випадку буде лише довічне увʼязнення.</p>
    <p>Вирок не є остаточним — адвокати засудженого планують подати апеляцію.</p>
    <h>Що відомо про обставини трагедії</h>
    <p id="e2">У листопаді 2023 року у будинку Сергія Трончука в місті Пущиково, що неподалік Познані, знайшли труп його 29-річної дружини Юлії та двох доньок. Вони всі мали українське громадянство.</p>
    <p>За матеріалами справи, засуджений зайшов до спальні й задушив дружину, коли та спала. У цей час до кімнати зайшла одна з його доньок, чоловік також задушив її. Потім він вбив й іншу дитину.</p>
    <p id="e3">Вінничанин замкнув тіла у кімнаті на першому поверсі та прожив з ними наступні пʼять днів. Також у будинку був 11-річний пасинок. За словами прокурора Лукашa Вавжиняка, чоловік спочатку сказав хлопчикові, що мати та сестри потрапили до лікарні через COVID-19, і не дозволяв йому заходити у кімнату.</p>
    <p>Наступного дня після вбивства Сергій Трончук прийшов до торгового центру в Познані та зізнався охоронцеві у скоєному. Поліція затримала його на місці.</p>
    <p>З власних джерел Суспільному відомо, що чоловік родом з Козятина. Йому 44 роки. У Польщі разом із дружиною, доньками та пасинком проживав останніх 4 роки. Працював шеф-кухарем.</p>
    <p id="e4">Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 50. Replacement: Бончука, Бровчука, Ворончука, Гринчука, Грінчука, Дончука, Дранчука, Крочука, Леончука, Мирончука, Мончука, Танчука, Таранчука, Тихончука, Томчука, Трачука, Тронка, Тронька, Франчука, Троячка</warning>
    <warning id="e1">Message: Знайдено потенційну орфографічну помилку. Offset: 187. Replacement: Пущикові</warning>
    <warning id="e2">Message: Знайдено потенційну орфографічну помилку. Offset: 39. Replacement: Бончука, Бровчука, Ворончука, Гринчука, Грінчука, Дончука, Дранчука, Крочука, Леончука, Мирончука, Мончука, Танчука, Таранчука, Тихончука, Томчука, Трачука, Тронка, Тронька, Франчука, Троячка</warning>
    <warning id="e2">Message: Знайдено потенційну орфографічну помилку. Offset: 56. Replacement: Пущикові</warning>
    <warning id="e3">Message: Вжито кириличні й латинські літери в одному слові Offset: 151. Replacement: Лукаша</warning>
    <warning id="e3">Message: Знайдено потенційну орфографічну помилку. Offset: 158. Replacement: Вавринюка, Варжинка</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Вінниця": [ж.р.: називний] Offset: 23. Replacement: суспільна Вінниця</warning>
  </warnings>
  <errors/>
</root>
