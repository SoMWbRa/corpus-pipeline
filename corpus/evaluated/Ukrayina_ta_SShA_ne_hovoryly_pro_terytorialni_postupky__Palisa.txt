<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title id="e1">Україна та США не говорили про територіальні поступки — Паліса</title>
    <language>uk</language>
    <publication_time>2025-03-26T17:44+02:00</publication_time>
    <reference>https://suspilne.media/980105-ukraina-ta-ssa-ne-govorili-pro-teritorialni-postupki-palisa/</reference>
  </metadata>
  <document>
    <h>Делегації України та США не обговорювали у Саудівській Аравії територіальні поступки. Представники країн проводили консультації тільки щодо припинення вогню.</h>
    <p id="e2">Про це повідомив заступник керівника Офісу президента Павло Паліса.</p>
    <p>За його словами, українська сторона попередила американську, що Росія тягнутиме час та висуватиме додаткові умови щодо припинення вогню.</p>
    <q id="e3">«Це ще один доказ того, що саме українці прагнуть справжнього й справедливого миру. Нас цікавить паритетне припинення вогню, і ми будемо негайно відповідати у разі порушення домовленостей», — сказав Павло Паліса.</q>
    <p id="e4">Також Паліса наголосив, що Україна не обговорювала визнання тимчасово окупованих територій, та що зараз делегації працюють над дієвими механізмами контролю припинення вогню та отримання ефективних гарантій безпеки.</p>
    <h>Що відомо про домовленості про припинення вогню по енергетичних обʼєктах України</h>
    <p>25 березня США окремо домовилась з українською та російською сторонами виключити «застосування сили» проти комерційних суден у Чорному морі під час триденних перемовин у Саудівській Аравії з 23 по 25 березня. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>В адміністрації Трампа розповіли, що делегації домовились:</p>
    <ul>
      <li id="e5">розробити заходи щодо реалізації угоди про заборону ударів по енергетичних обʼєктах;</li>
      <li id="e6">забезпечити безпечне судноплавство, виключити застосування сили та не допустити використання комерційних суден у військових цілях у Чорному морі;</li>
      <li id="e7">сторони вітають пропозиції третіх країн щодо підтримки виконання енергетичних і морських угод;</li>
      <li id="e8">сторони продовжуватимуть працювати над досягненням міцного та тривалого миру.</li>
    </ul>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
    <p>У Росії тим часом заявляли, що ембарго на удари по енергетиці начебто діє з 18 березня і має тривати 30 днів з можливістю продовження.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 56. Replacement: Аліса, Поліса, Палісад, Па ліса</warning>
    <warning id="e2">Message: Знайдено потенційну орфографічну помилку. Offset: 60. Replacement: Аліса, Поліса, Палісад, Па ліса</warning>
    <warning id="e3">Message: Знайдено потенційну орфографічну помилку. Offset: 205. Replacement: Аліса, Поліса, Палісад, Па ліса</warning>
    <warning id="e4">Message: Знайдено потенційну орфографічну помилку. Offset: 6. Replacement: Аліса, Поліса, Палісад, Па ліса</warning>
    <warning id="e5">Message: Це речення не починається з великої літери. Offset: 0. Replacement: Розробити</warning>
    <warning id="e6">Message: Це речення не починається з великої літери. Offset: 0. Replacement: Забезпечити</warning>
    <warning id="e7">Message: Це речення не починається з великої літери. Offset: 0. Replacement: Сторони</warning>
    <warning id="e8">Message: Це речення не починається з великої літери. Offset: 0. Replacement: Сторони</warning>
  </warnings>
  <errors/>
</root>
