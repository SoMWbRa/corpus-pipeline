<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title id="e1">Трамп може звільнити радника з нацбезпеки Волца через витік даних з чату у Signal</title>
    <language>uk</language>
    <publication_time>2025-03-25T11:26+02:00</publication_time>
    <reference>https://suspilne.media/978851-tramp-moze-zvilniti-radnika-z-nacbezpeki-volca-cerez-vitik-danih-z-catu-u-signal/</reference>
  </metadata>
  <document>
    <h id="e2">Президент США Дональд Трамп може звільнити свого радника з нацбезпеки Майка Волца через витік даних про атаки на Ємен у чаті Signal. Журналіст The Atlantic заявив, що саме Волц додав його до чату адміністрації.</h>
    <p>Про це пише Politico з посиланням на власні джерела.</p>
    <p id="e3">За даними видання, Трамп прийме рішення протягом наступних днів. Також в адміністрації закликають Волца самому піти у відставку. Зараз проводять внутрішні розмови з учасниками чату, до якого потрапив журналіст The Atlantic.</p>
    <p>«Було необачно не перевірити, хто в ланцюжку. Це було нерозсудливо вести таку розмову на Signal. Ви не можете мати нерозсудливість як радник з національної безпеки», — повідомив співрозмовник Politico.</p>
    <p id="e4">Ще один співрозмовник видання назвав Волца «ідіотом» через випадкове долучення журналіста The Atlantic до секретного чату.</p>
    <h>Що відомо про секретний чат в Signal чиновників адміністрації Трампа</h>
    <p id="e5">11 березня головний редактор американського видання The Atlantic Джеффрі Голдберг отримав запит на підключення в чат в Signal від радника з нацбезпеки США Майкла Волца. Після підтвердження запиту, журналіст опинився в чаті «Houthi PC small group» (група високопосадовців з нацбезпеки США — ред.). Там представники адміністрації Дональда Трампа обговорювали удари по Ємену 15 березня.</p>
    <p id="e6">15 березня, в день атаки Ємену, міністр оборони США Гегсет надіслав повідомлення з оперативними деталями майбутніх ударів, включаючи інформацію про цілі, зброю, яку розгорнуть США і послідовність атак. Це переконало журналіста, що чат справжній.</p>
    <p id="e7">Юристи повідомили виданню The Atlantic, що дії Волца можуть порушувати американське законодавство щодо обробки інформації, повʼязаної з національною обороною.</p>
    <p>Конгресмени Демократичної партії США закликали провести слухання після того, як головний редактор The Atlantic Джеффрі Голдберг випадково потрапив до чату високопосадовців США, де обговорювали удари по Ємену.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 42. Replacement: Волга, Вола, Волка, Волна, Волта, Волша</warning>
    <warning id="e2">Message: Знайдено потенційну орфографічну помилку. Offset: 76. Replacement: Волга, Вола, Волка, Волна, Волта, Волша</warning>
    <warning id="e2">Message: Знайдено потенційну орфографічну помилку. Offset: 172. Replacement: Волі, Волю, Воля, Воли, Вола, Воле, Волк, Волт, Волш, Волг, Воло, Волу</warning>
    <warning id="e3">Message: Знайдено потенційну орфографічну помилку. Offset: 98. Replacement: Волга, Вола, Волка, Волна, Волта, Волша</warning>
    <warning id="e4">Message: Знайдено потенційну орфографічну помилку. Offset: 37. Replacement: Волга, Вола, Волка, Волна, Волта, Волша</warning>
    <warning id="e5">Message: Знайдено потенційну орфографічну помилку. Offset: 162. Replacement: Волга, Вола, Волка, Волна, Волта, Волша</warning>
    <warning id="e6">Message: Знайдено потенційну орфографічну помилку. Offset: 52. Replacement: Тегсет</warning>
    <warning id="e7">Message: Знайдено потенційну орфографічну помилку. Offset: 47. Replacement: Волга, Вола, Волка, Волна, Волта, Волша</warning>
  </warnings>
  <errors/>
</root>
