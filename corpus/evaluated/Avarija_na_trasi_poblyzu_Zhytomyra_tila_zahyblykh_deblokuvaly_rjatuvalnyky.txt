<root>
  <metadata>
    <source>Суспільне Новини | Suspilne Novyny</source>
    <author>Ірина Остапчук</author>
    <title>Аварія на трасі поблизу Житомира: тіла загиблих деблокували рятувальники</title>
    <language>uk</language>
    <publication_time>2025-03-25T15:10+02:00</publication_time>
    <reference>https://suspilne.media/zhytomyr/979119-avaria-na-trasi-poblizu-zitomira-tila-zagiblih-deblokuvali-ratuvalniki/</reference>
  </metadata>
  <document>
    <h>25 березня на міжнародній трасі Київ-Чоп поблизу Житомира сталася дорожня аварія, внаслідок якої загинули двоє людей. Тіла загиблих, які були затиснуті в авто, деблокували рятувальники.</h>
    <p>Про це на сайті Головного управління ДСНС в Житомирській області повідомила пресслужба.</p>
    <p>Зокрема, у повідомленні сказано, що смертельна аварія сталася у селі Іванівка Житомирського району.</p>
    <q>«На місці події зʼясувалося, що допомога рятувальників потрібна у деблокуванні тіл двох загиблих. Для цього фахівці ДСНС відʼєднали акумулятори, розтиснули металеві конструкції авто, що дало їм змогу зняти двері», — йдеться в інформації.</q>
    <p>Обставини надзвичайної події встановлюють фахівці.</p>
    <p>Щоб дізнатися, що сталося на місці події, кореспонденти Суспільного намагалися звʼязатися із пресофіцерками Головного управління Нацполіції та Патрульної поліції в Житомирській області, але на звʼязок станом на 15:05 вони не вийшли.</p>
    <p>ОНОВЛЕНО на 17:00</p>
    <p>У коментарі Суспільному речниця Головного управління Нацполіції Іванна Сілецька сказала, що дорожньо-транспортна пригода сталася на 151 кілометрі автошляху Київ — Чоп. На місці події працювали слідчо-оперативна група слідчого управління ГУНП в області, рятувальники та медики.</p>
    <q>«За попередніми даними, близько 09:30 на автошляху поблизу села Іванівка зіштовхнулися автомобілі Kia Sorento під керуванням 48-річного жителя міста Луцьк, який рухався у напрямку Києва, та Renault Koleos, за кермом якого перебував 61-річний житель Житомирщини. На жаль, у результаті зіткнення водії обох автівок загинули на місці події», — сказала Іванна Сілецька.</q>
    <p id="e1">Слідчі розпочали кримінальне провадження за ч. 3 ст. 286 КК УкраїниСтаття 286. Порушення правил безпеки дорожнього руху або експлуатації транспорту особами, які керують транспортними засобами. Триває зʼясування всіх причин та обставин події.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 60. Replacement: України Стаття</warning>
  </warnings>
  <errors/>
</root>
