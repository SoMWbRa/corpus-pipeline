<root>
  <metadata>
    <source>Суспільне Новини | Suspilne Novyny</source>
    <author>Наталія Стратонова</author>
    <title>Замість бази морських піхотинців — база окупантів РФ: у Маріуполі росіяни будують мілітарний табір для українських дітей</title>
    <language>uk</language>
    <publication_time>2025-03-25T10:46+02:00</publication_time>
    <reference>https://suspilne.media/978535-zamist-bazi-morskih-pihotinciv-baza-okupantiv-rf-u-mariupoli-rosiani-buduut-militarnij-tabir-dla-ukrainskih-ditej/</reference>
  </metadata>
  <document>
    <h>У тимчасово окупованому Маріуполі, на базі колишнього табору «Орлятко», розпочали будівництво російського центру «Воїн». Його основна діяльність — навчати дітей та підлітків військовій справі: стріляти, стрибати з парашутом, мінувати та розміновувати території, надавати першу медичну допомогу та керувати БПЛА.</h>
    <h>Відтак на тимчасово окупованих територіях України зʼявиться вже четверта філія центру «Воїн», де українських школярів та студентів на березі окупованого росіянами Азовського моря навчатимуть, як стати російськими військовими.</h>
    <h>Журналісти редакції розслідувань Суспільного уже розповідали про центр «Воїн» та те, як він з українських дітей робить російських солдатів.</h>
    <h>Тепер же зʼясували, наскільки активно цей центр працює у Маріуполі, та дізналися, хто є основним замовником будівництва військового табору замість дитячого «Орлятка».</h>
    <h>Будівництво біля моря, де мала бути база морських піхотинців</h>
    <p>Колишній дитячий табір «Орлятко» розташований на вулиці Виноградній, на Лівому березі у Маріуполі. Територія табору прилягає до Азовського моря.</p>
    <p>Про те, що там вже будують філію російського центру воєнно-спортивної підготовки та патріотичного виховання «Воїн», 17 березня 2025-го заявив колишній радник міського голови Маріуполя та керівник ГО «Центр вивчення окупації» Петро Андрющенко.</p>
    <p>18 березня про це написала і Маріупольська міська рада.</p>
    <p id="e2">«На базі табору росіяни спочатку планували збудувати житло для переселенців з Бєлгорода та Шебекіна. Але будівництва не дочекались і віддали цю землю російським військовим», — каже Андрющенко.</p>
    <p id="e1, e3">Про те, що будують на території колишнього дитячого табору саме центр «Воїн», свідчить встановлений будівельний паспорт обʼєкта. На ньому, окрім великого логотипа «Воїна», також напис: «Будівництво центру військово-спортивної підготовки і патріотичного виховання молоді «Воїн».</p>
    <p id="e4">Паспорт будівництва показав у відео місцевий житель Андрій Зондер. На відео, що зʼявилося у телеграм-групі окупованого міста, також видно, що будівельні роботи вже почали.</p>
    <p id="e5">Відео із соцмереж Андрія Зондера</p>
    <p id="e6">Дитячий табір «Орлятко» у Маріуполі, до слова, відкрили у середині 1960-х. Він був підвідомчий комбінату «Азовсталь». І останню зміну прийняв у 2007 році. Компанія «Метінвест», в яку входить «Азовсталь», закриття табору пояснювала тим, що співробітники не хотіли віддавати у нього своїх дітей.</p>
    <p>У 2017-му Маріупольська міська рада забрала майновий комплекс «Орлятка» у свою власність, а у серпні 2020 року ухвалила рішення передати її у державну. Тоді йшлося, що на місці табору зведуть військову базу для морських піхотинців за стандартами НАТО, а також збудують житлові будівлі для сімей військовослужбовців.</p>
    <p>На кадастровій карті України обʼєкт досі у комунальній власності Маріупольської міської громади. До повномасштабного вторгнення жодного будівництва на території табору так і не розпочали.</p>
    <p>Проти військової бази морських піхотинців, до слова, виступали й деякі місцеві. Нарікаючи, що це густозаселений район міста, навіть складали петиції з вимогою заборонити будівництво.</p>
    <p>Подібне відкрите обурення жителів Маріуполя, які залишилися в окупації, на адресу будівництва вже російського центру «Воїн» малоймовірне, зважаючи на наслідки, які можуть бути за критику російських військових.</p>
    <h>«Воїн»: з українських дітей — російських солдатів</h>
    <p>Про російський центр «Воїн», який мілітаризує українських підлітків на тимчасово окупованих територіях, ми розповідали у розслідуванні «Готовий солдат: як Росія у дитячих таборах робить з українських дітей російських військових».</p>
    <p>Центр створили за дорученням керівника Кремля Владіміра Путіна у вересні 2022 року. 11 травня 2023-го у РФ одночасно відкрили 11 філій центру. На початок 2025-го їх було вже не менше ніж 25.</p>
    <p>Філії «Воїн» на тимчасово окупованих територіях Донецької, Луганської та Херсонської областей зʼявилися у 2024-му. На окупованих територіях Запоріжжя відкриття запланували на 2025 рік.</p>
    <p id="e7">«Воїн» не лише насаджує російську пропаганду, а й організовує військові табори для українських підлітків. Наприклад, понад 2,5 тисячі підлітків віком від 13 до 17 років з окупованих частин Донецької, Луганської, Запорізької та Херсонської областей їздили у військово-патріотичний табір «Авангард», що у Волгоградській області РФ. Там дітей навчали основам стрільби, роботі з безпілотниками, засобами звʼязку та радіоелектронної боротьби.</p>
    <p>Про офіційне відкриття філії центру «Воїн» у Маріуполі інформації поки немає ні на сайті самого центру, ні на сторінках окупаційних адміністрацій. Але журналісти редакції розслідувань Суспільного зʼясували, що представники центру активізували діяльність в окупованому місті у 2024-му.</p>
    <p>Зокрема, у серпні 2024 року керівник донецької філії «Воїна» Алєксандр Камишов приїздив до Маріуполя та підписав договір про співпрацю між центром та Приазовським державним технічним університетом.</p>
    <p>Згодом на сторінці вишу зʼявилась інформація, що «Воїн» планує готувати в університеті спеціалістів БПЛА. А 14 березня 2025 року повідомили, що Приазовський державний технічний університет обʼєднується з Московським державним будівельним університетом.</p>
    <p>У січні 2025-го «Воїн» організував зустріч школярів однієї з маріупольських шкіл з так званими «добровольцями».</p>
    <p>На фото, яке зробили під час зустрічі з ними, бачимо дітей у формі центру «Воїн». Можемо припустити, що це діти кадетського класу. Створення таких класів у школах на тимчасово окупованих територіях є частиною програми РФ з мілітаризації українських підлітків.</p>
    <h>«Гаманець» заступника голови уряду РФ</h>
    <p id="e8">На паспорті будівництва видно, що його замовником є ППК «Єдиний замовник у сфері будівництва». Це публічно-правова компанія, створена у 2021 році, якою керує Марат Хуснуллін — заступник голови уряду РФ.</p>
    <p>«Це, фактично, гаманець Марата Хуснулліна. Всі гроші, які виділяють Маріуполю з федерального бюджету на будівництва, ремонти, тобто на все, йдуть через оцього “єдиного замовника”. А він вже оголошує тендери на більш дрібних субпідрядників», — каже Петро Андрющенко.</p>
    <p id="e9">Генеральним підрядником, відповідно до паспорта, є Фонд капітального ремонту Московської області, а підрядником — ТОВ «Енергостройпроект». Це компанія з юридичною адресою у місті Бєлгороді. На її сторінці у російській соцмережі йдеться, що у серпні 2022 року вони відкрили філію у Донецьку. У Маріуполі діяльність у сфері будівництва компанія розпочала у 2024-му.</p>
    <p>«Коли росіяни почали “велике відновлення” Маріуполя, хто там тільки не будував.Там були фірми, які до цього займались, умовно кажучи, публічними туалетами. Тому що це мільярди рублів і без всякого контролю. Знову ж таки, чому вони поспішають? Там немає будівельних норм, дозволи на будівництво не вимагають, як це роблять за законодавством Росії. Тобто вони просто отримують дозвіл у Пушиліна (Денис Пушилін — голова окупаційної адміністрації Донецької області — ред.) на будівництво. Якщо це отакий табір, то там взагалі не треба ніякої зайвої бюрократії», — каже Петро Андрющенко.</p>
    <p>Згідно з паспортом будівництва, центр «Воїн» на території «Орлятка» окупанти планують відкрити у четвертому кварталі 2025 року.</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 91. Replacement: Шебекіно</warning>
    <warning id="e3">Message: Після голосної зі звуком і/и варто писати й або та: підготовки «й» патріотичного, підготовки «та» патріотичного Offset: 237. Replacement: й, та</warning>
    <warning id="e4">Message: Знайдено потенційну орфографічну помилку. Offset: 59. Replacement: Зонде, Зон дер, Зонд ер</warning>
    <warning id="e4">Message: Знайдено потенційну орфографічну помилку. Offset: 92. Replacement: </warning>
    <warning id="e5">Message: Знайдено потенційну орфографічну помилку. Offset: 25. Replacement: Зонд ера</warning>
    <warning id="e6">Message: «підвідомчий» — нерекомендоване слово, кращий варіант: підпорядкований, підрядний. Offset: 83. Replacement: підпорядкований, підрядний</warning>
    <warning id="e7">Message: Навчати чого Offset: 348. Replacement: </warning>
    <warning id="e8">Message: Знайдено потенційну орфографічну помилку. Offset: 52. Replacement: ПІК, АПК, КПК, ПАК, ОПК, ПК, ПП, ППО, ВПК, ПВК, ПЕК, ЦПК, ПФК, РПК, ГПК, НПК, ПБК, ППБ, ППЗ, ППМ, ППШ, ПРК, ПіК, ТПК, ПИК, ПУК</warning>
    <warning id="e9">Message: Знайдено потенційну орфографічну помилку. Offset: 119. Replacement: </warning>
  </warnings>
  <errors/>
</root>
