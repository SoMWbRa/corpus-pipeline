<root>
  <metadata>
    <source>Суспільне Новини | Suspilne Novyny</source>
    <author>Оксана Заблоцька</author>
    <title id="e1">Поетична збірка Галини Крук потрапила в лонгліст премії американського PEN</title>
    <language>uk</language>
    <publication_time>2025-03-26T14:10+02:00</publication_time>
    <reference>https://suspilne.media/culture/979849-poeticna-zbirka-galini-kruk-potrapila-v-longlist-premii-amerikanskogo-pen/</reference>
  </metadata>
  <document>
    <h>Збірка віршів Галини Крук увійшла в довгий список премії PEN America Literary Awards у номінації «Перекладна поезія».</h>
    <p>Про це повідомили на сайті американського PEN, передає «Читомо».</p>
    <p>Збірку Lost in Living («Загублені в житті») опублікувало американське видавництво Lost Horse Press у 2024 році. Це шістнадцята книжка у серії сучасної української поезії цього видавництва.</p>
    <p id="e2">Переклад віршів з української здійснили Дзвіня Орловська й Алі Кінзелла.</p>
    <p id="e3">«Ми з Алі дуже раді, що потрапили до цього списку разом із такими блискучими поетами та перекладачами! Безмежна подяка чудовій Галині Крук, нашому відданому видавцеві, серії сучасної української поезії Lost Horse Press, а також членам журі Мунгвару Абдуллі, Кертісу Бауеру та Сюзанні Джилл Левін», — прокоментувала номінацію Дзвіня Орловська у Facebook.</p>
    <p>Збірка Lost in Living обʼєднує неопубліковані твори Галини Крук, написані до повномасштабного вторгнення.</p>
    <p>«У цих “милих віршах, які не завдають їй болю, як вірші про війну”, Крук використовує образи й тональність, щоб підкреслити поетичну силу, часом поєднуючи алегоричну мову зі спокійним, прямим голосом, щоб оживити свої вірші», — йдеться в анотації до книжки.</p>
    <h>Хто така Галина Крук</h>
    <p>Галина Крук народилася у Львові 30 листопада 1974 року.</p>
    <p>Вона — авторка пʼяти поетичних збірок, збірки оповідань та чотирьох дитячих книжок. Членкиня Асоціації українських письменників та PEN Ukraine.</p>
    <p>Галина Крук здобула ступінь докторки філософії з української літератури, захистила дисертацію на тему «Українське низове бароко: поетика стилю і жанру». Викладає у Львівському національному університеті імені Івана Франка.</p>
    <p>Її тексти перекладено англійською, німецькою, шведською, російською, польською, литовською, сербською, хорватською, португальською, вірменською та іншими мовами. Сама ж пані Галина перекладає з польської та білоруської.</p>
    <p>За свою творчість письменниця здобула численні нагороди: Премію імені Богдана-Ігоря Антонича, польську стипендію Gaude Polonia, премію Bookforum за найкращу книгу та премію Фонду Коваліва за прозу.</p>
    <p>У лютому 2023 року Галина Крук отримала медаль «За сприяння Збройним силам України».</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e4">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Це слово є жаргонним Offset: 40. Replacement: </warning>
    <warning id="e2">Message: Знайдено потенційну орфографічну помилку. Offset: 40. Replacement: Дзвін, Дзвінця, Дзвін я</warning>
    <warning id="e2">Message: Знайдено потенційну орфографічну помилку. Offset: 63. Replacement: Кінцева, Пінзеля, Венделла, Дензела, Жізеллю, Кармелла, Кендалла, Кнісела, Конела, Корнелла, Круелла, Кізлева, Кіммела, Кіндера, Кінешма, Кінчеша, Кірілла, Лізеллю, Мінеллі, Мітчелла, Нінеллю, Пінзелем, Пінзель, Пінзелю, Пінзелям, Пінзелях, Пінзелі, Пінзелів, Шазелла, Кандела, Кнеллю, Козелка, Кінема, Кінза, Кіноеліт, Кіноеліта, Кіноера, Кінозала, Кінокола, Кінчала, Кінчена, Кінчила</warning>
    <warning id="e3">Message: Знайдено потенційну орфографічну помилку. Offset: 240. Replacement: Маневру, Бульвару, Мангану, Узвару, Ангару, Інгмару, Анвару, Булгару, Гуннару, Лугару, Магару, Мангеру, Мгару, Муаммару, Муровану, Мухтару, Мухувату, Нугзару, РУНВіру, Сунгарі, Тугару, Чонгару, Шувару, Кугуару, Куховару, Кіновару, Мангалу, Медовару, Менгіру, Миловару, Могару, Моношару, Муару, Мулувату, Мундиру, Мурувату, Мусовану, Мутнувату, Мутовану, Мінбару, Мінвату, Міновану, Мінібару, Навару, Угару, Універу, Інвару</warning>
    <warning id="e3">Message: Знайдено потенційну орфографічну помилку. Offset: 325. Replacement: Дзвін, Дзвінця, Дзвін я</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
