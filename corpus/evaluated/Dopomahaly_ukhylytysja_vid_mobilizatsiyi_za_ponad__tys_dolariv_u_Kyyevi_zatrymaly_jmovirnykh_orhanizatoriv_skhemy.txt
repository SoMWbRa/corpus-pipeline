<root>
  <metadata>
    <source>Суспільне Новини | Suspilne Novyny</source>
    <author>Марія Харченко</author>
    <title>Допомагали ухилитися від мобілізації за понад 20 тис. доларів: у Києві затримали ймовірних організаторів схеми</title>
    <language>uk</language>
    <publication_time>2025-03-26T12:49+02:00</publication_time>
    <reference>https://suspilne.media/kyiv/979659-dopomagali-uhilitisa-vid-mobilizacii-za-ponad-20-tis-dolariv-u-kievi-zatrimali-jmovirnih-organizatoriv-shemi/</reference>
  </metadata>
  <document>
    <h>Столична прокуратура повідомила про підозру чотирьом громадянам, серед яких лікар-травматолог. Їх звинувачують у тому, що вони ймовірно організували незаконні схеми переправлення чоловіків призовного віку через державний кордон України.</h>
    <p>Про це повідомляють пресслужби Київської міської прокуратури та ГУ Нацполіції Києва.</p>
    <p>За даними слідства, 68-річний чоловік начебто використовував свої звʼязки, щоб допомогти військовозобовʼязаним чоловікам отримати «білий квиток» (документи про непридатність до військової служби). За свої послуги фігурант просив 20 тисяч доларів.</p>
    <p>Також правоохоронці інформують, що ще одним із підозрюваних став 55-річний житель Києва. Слідство вважає, що він обіцяв забезпечити потрібний висновок військово-лікарської комісії, після чого чоловіків визнавали непридатними та виключали з військового реєстру. Довідка коштувала 25 тисяч доларів.</p>
    <p>Ще двоє жителів Київської області (39 та 34 років) за 25 тис. доларів США начебто обіцяли військовозобовʼязаним допомогти виїхати за кордон. Чоловікам мали видати документи, які дозволяють безперешкодний виїзд.</p>
    <p>«Втім, з метою конспірації, жодних деталей “клієнтам” не повідомляли. За 85 тис. доларів США підозрювані пропонували забронювати навіть ціле підприємство у 30 працівників», — йдеться у повідомленні.</p>
    <p>Правоохоронці затримали одного з ймовірних організаторів біля станції метро під час отримання 20 тисяч доларів, двох інших — у ресторані під час передачі 25 тисяч доларів від «клієнта». Ще двох підозрюваних затримали в іншому закладі харчування, де у них вилучили готівку та чорнові записи, зазначили у поліції.</p>
    <p>Наразі всім фігурантам повідомили про підозру за ч. 3 ст. 332 Кримінального кодексу України (організація незаконного переправлення осіб через державний кордон). Лікарю додатково інкримінують пособництво в ухиленні від мобілізації. Підозрюваним загрожує до девʼяти років позбавлення волі.</p>
    <p>Раніше, столична прокуратура повідомила про підозру двом 27-річним киянам, яких звинувачують у незаконному переправленні людей через кордон. Вони нібито пропонували чоловікам виїхати з України через Молдову до країн ЄС за 15 тисяч доларів, а за безперешкодний проїзд до Вінниці — додатково 500 доларів.</p>
    <p>Також у Києві затримали 33-річну громадянку Росії. Її підозрюють в організації каналу незаконного виїзду військовозобовʼязаних чоловіків за кордон. Жінка за 12 тисяч доларів обіцяла працевлаштувати їх водіями на міжнародні рейси. Для маскування вона діяла під виглядом чоловіка.</p>
  </document>
</root>
