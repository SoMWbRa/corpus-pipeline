<root>
  <metadata>
    <source>Суспільне Новини | Suspilne Novyny</source>
    <author>Таміла Бутко, Наталка Кулініч</author>
    <title>В Житомирі проведуть концерт до Міжнародного дня акордеона</title>
    <language>uk</language>
    <publication_time>2025-03-25T12:13+02:00</publication_time>
    <reference>https://suspilne.media/zhytomyr/978875-v-zitomiri-provedut-koncert-do-miznarodnogo-dna-akordeona/</reference>
  </metadata>
  <document>
    <h>26 березня у Житомирському музичному фаховому коледжі імені Віктора Косенка відбудеться концерт «На зустріч Міжнародному дню акордеона». На сцені виступатимуть учні музичних шкіл міста, студенти музичного коледжу, а також музичні колективи Житомира. Вхід на концерт — вільний.</h>
    <p>Про це в ефірі Українського радіо Житомир розповіли одні з організаторів концерту, викладачі Житомирського музичного фахового коледжу — Віктор Губанов, народний артист України, 16-разовий переможець міжнародних конкурсів та Борис Талько, лауреат міжнародних конкурсів, завідувач відділу народних інструментів коледжу.</p>
    <p id="e1">Міжнародна музична асоціація акордеоністів організовує Всесвітній день акордеону щороку на початку травня. А українська музична спільнота відзначає це свято у третій декаді березня, сказали гості ефіру.</p>
    <p>Борис Талько розповів, що для концерту вони обрали незвичний формат — обʼєднати різні покоління музикантів.</p>
    <p>«В рамках того, що музичний коледж підписав меморандуми про співпрацю з музичними школами Житомира, ми звʼязалися із завідувачами відділів народних інструментів кожної школи та попросили, щоб вони підготували з найсильнішими дітьми концертні номери. Тому у нас буде цілий дитячий блок, де будуть представлені всі школи Житомира. Це ж в першу чергу для дітей подія — вийти на велику сцену», — сказав Борис Талько.</p>
    <p>Другим блоком концерту будуть виступи студентів коледжу. А третім блоком — виступи майстрів: народного артиста України Віктора Губанова, тріо «Гармонія», ансамблю «Сузірʼя Блюз» та оркестру народних інструментів коледжу. Концерт відбудеться у великій залі Житомирського музичного фахового коледжу імені Віктора Косенка о 17:00. Вхід на захід вільний.</p>
    <p>Чому в назві концерту є інструмент «акордеон» і не згаданий «баян».</p>
    <p>За словами Бориса Талька, сьогодні в Україні ведуться дискусії щодо коректного маркування цього музичного інструмента, оскільки назву «баян» повʼязують із російським впливом.</p>
    <p id="e2">«Щоб бути справедливим, росіяни внесли конструктивні інновації в цей інструмент, вдосконаливши його. Але винахідники не вони, винахідники — австрійці, інструмент молодий, йому більше ста років. І оскільки європейська назва це “акордеон” (є кнопковий і є клавішний), тому ми орієнтуємося на європейські тренди. Мабуть, це більш на сьогодні правильно. Але ми не будемо людей цькувати, якщо хтось скаже слово “баян”, тому що ми самі баяністи у нас в дипломах це написано», — пояснив Борис Талько.</p>
    <p>Популярність інструмента серед дітей на Житомирщині</p>
    <p id="e3">Віктор Губанов розповів, що за багаторічну роботу викладачем він спостерігає певний занепад популярності акордеону. Він назвав кілька причин: війна, через яку багато дітей з батьками виїхали з України; коронавірус і відповідно дистанційне навчання.</p>
    <p>«І інтерес впав через відсутність інструментів. Наша житомирська фабрика, як і багато інших фабрик, перестали працювати та випускати акордеони, наприклад, Полтавська. Кремінне на Луганщині, де їх теж виробляли, окупувала армія РФ. В тимчасово окупованій Горлівці так само була фабрика. І у дітей немає інструментів. Ну, і третє, це мала зацікавленість батьків, які вважають, що музикантам, як і вчителям, недостатньо платять за їх роботу, тому вони не дуже хочуть такого майбутнього для своїх дітей», — сказав Віктор Губанов.</p>
    <p>Виконавські традиції гри на акордеоні</p>
    <p>За словами Віктора Губанова, на Житомирщині є багаті виконавські традиції саме на акордеоні. Зокрема, відомий Всеукраїнський конкурс виконавців у Коростені. Перемога на цьому конкурсі завжди була як знак якості.</p>
    <p>«Традиційно учасники конкурсу баяністів-акордеоністів імені Анатолія Білошицького у Коростені, а це учні або випускники провідних музичних шкіл області з Овруча, Коростеня, Звягеля, Коростишева, Житомира, майже всі ставали врешті професіоналами», — сказав народний артист України.</p>
    <p>Борис Талько розповів, що в останні роки більшість випускників-акордеоністів Житомирського музичного коледжу продовжують здобувати освіту та працювати у першокласних колективах.</p>
    <p id="e4">«Зараз мій випускник Ігор Речицький працює в Національному академічному оркестрі народних інструментів. Інші талановиті житомирські виховані Артем Білецький, Богдан Соболевський, Бордецький Олексій. До речі, ми на концерт 26 березня запросили наших випускників, хто може, той приїде і візьме участь», — сказав Борис Талько.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Можливо, має бути р.в.: «акордеона»? Offset: 71. Replacement: акордеона</warning>
    <warning id="e2">Message: З числівником замість «більше» краще вживати «понад», або «більше ніж/як»: «понад сто» Offset: 176. Replacement: понад сто, більш як сто, більше ніж сто</warning>
    <warning id="e3">Message: Можливо, має бути р.в.: «акордеона»? Offset: 105. Replacement: акордеона</warning>
    <warning id="e4">Message: Знайдено потенційну орфографічну помилку. Offset: 179. Replacement: Борецький, Бродецький</warning>
  </warnings>
  <errors/>
</root>
