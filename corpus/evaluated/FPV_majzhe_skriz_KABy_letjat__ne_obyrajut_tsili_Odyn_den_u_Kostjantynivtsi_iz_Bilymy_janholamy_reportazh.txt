<root>
  <metadata>
    <source>Суспільне Новини | Suspilne Novyny</source>
    <author>Анастасія Дорошенко, Владислав Уколов</author>
    <title id="e1">«FPV майже скрізь, КАБи летять — не обирають цілі». Один день у Костянтинівці із «Білими янголами»: репортаж</title>
    <language>uk</language>
    <publication_time>2025-03-25T19:28+02:00</publication_time>
    <reference>https://suspilne.media/donbas/978273-fpv-majze-skriz-kabi-letat-ne-obiraut-cili-odin-den-u-kostantinivci-iz-bilimi-angolami-reportaz/</reference>
  </metadata>
  <document>
    <h id="e2">Найчастіше місто Костянтинівка на Донеччині наразі перебуває під ударами російських КАБів, вони влучають здебільшого у житлові будинки. Також армія РФ атакує з артилерії та дронами. FPV долітають майже по всьому місту. Про це Суспільному розказали поліцейські екіпажу «Білий янгол», який щодня евакуює жителів міста. Вивозять щодня від 3 до 10 людей. Працюють на броньованому авто, з антидроновою рушницею. Як відбувається евакуація, що стає останньою краплею для містян і чому лишаються під обстрілами — один день у Костянтинівці у репортажі Суспільне Донбас.</h>
    <h id="e3">«КАБ-250 не вибирають цілі: летять по цивільних, по домівках»</h>
    <p id="e4">Армія РФ атакує Костянтинівку найчастіше КАБами вагою 250 кілограмів, розповідає поліцейський екіпажу «Білий янгол» Антон Пронь. Бʼє артилерією, запускає БпЛА, і розвідувальні і ударні — вона наразі, каже, літають майже по всьому місту.</p>
    <q id="e5">«Постійно працює артилерія по місту, летять авіабомби, вже долітають сюди дуже непогано FPV-дрони, майже по всьому місту — небезпечно. Буквально у цьому районі, трохи вище, прилетіла FPV у цивільний автомобіль. Слава Богу чоловік залишився живий, машина згоріла», — розповів поліцейський екіпажу «Білий янгол» Антон Пронь.</q>
    <q id="e6">«Частіше за все — це КАБи. КАБ-250 летять, не вибирають цілі. Вони зараз летять по цивільних, по домівках. В основному це багатоквартирні будинки, по домах. Евакуація зараз майже кожен день, нам постійно поступають заявки на наш робочий телефон. Постійні обстріли — й зараз стали набагато частіші евакуації. В середньому десь від 3-5 людей. Це залежно від заявок. Бувало таке що й по 10 людей вивозили за день», — розповідає поліцейський.</q>
    <p id="e7">Поліцейський екіпаж «Білий янгол» прямує до Костянтинівки на евакуацію у броньованій автівці, повному особистому захисті, із антидроновими рушницями.</p>
    <p>Заїхавши у місто, чують звук дрона — готують зброю до бою</p>
    <q id="e8">«Щоб перестрахуватись наразі тримаємо зброю напоготові. У разі появи дрону, щоб знешкодити його. Проти дрона — РЕБ й рушниці, які споряджені мисливськими патронами», — каже поліцейський екіпажу «Білий янгол» Анатолій Антонов.</q>
    <h>«Дрони розвідники зазирали у вікна»</h>
    <p id="e9">Поліцейські приїхали за однією із заявок. Жителька Костянтинівки Зоя виїжджає з міста зі своїм чоловіком.</p>
    <p>Літня жінка розповідає: має інвалідність — втратила ногу. Жити вдома стало нестерпно через обстріли.</p>
    <q id="e10">«Вилетіло все скло, два удари було одразу з двох сторін. Балкон вилетів, двері балконні вибило. Пʼятий поверх, якщо вдарить по даху, опинимося у підвалі. Тому вирішили виїзджати. Мені зовсім не хотілося евакуюватися, навіть зараз не дуже хочу, але іншого виходу просто немає», — каже Зоя.</q>
    <p>«Дрони літають, якось були тут. Хтось захоплювався квітами — так довго зависли над жінкою, яка ними займається. Подивилися, що робиться, і полетіли. І коли я в лікарні лежала, теж над нами було два дрони, прямо у вікна. Я з ногою лежала у хірургії — знову два дрони. Цього дуже боялася. Думаю, зараз як вдарить», — розповіла жінка.</p>
    <p>Проводжає подружжя подруга — Надія. Жінка також вже планує евакуацію, на місці домовляється з «янголами», що приїдуть по неї за кілька днів.</p>
    <p>«Жахливе життя у нас тут. Тут таке коїться. Кожен день бомблять, кожен день. На 8 березня нам “подарунок” зробили — все повилітало. Тепер хочу до доньки поїхати, у Кропивницький. Тому що все вже, що тут робити? Газу немає, хоч світло — є на чому готувати. Вже все й подруга їде, я теж буду виїжджати», — говорить Надія.</p>
    <p id="e11">Подружжя з Костянтинівки поліцейські довозять у Дружківку, передають представникам гуманітарної місії «Проліска». Вони безкоштовно відвезуть Зою із чоловіком до родичів у Київську область.</p>
    <q id="e12">«Ми займаємось транспортуванням маломобільних людей й людей інвалідів, з пораненнями також, який запит, на ті ми й виїжджаємо. Контролюється постійно стан, надається необхідна медична допомога при транспортуванні», — пояснює водій швидкої гуманітарної місії «Проліска» Сергій Бурʼянський.</q>
    <p id="e13">Це ще не кінець роботи «Білих янголів». Поліцейський екіпаж повертається у Костянтинівку.</p>
    <p>Антон Пронь говорить: після евакуацію ще мають розвести гуманітарні набори маломобільним людям.</p>
    <h>«По хаті ледве ходжу. Яка евакуація?»</h>
    <p id="e14">Гуманітарку для маломобільних поліцейські розвозитимуть разом із соцпрацівницею.</p>
    <q id="e15">«У мене 11 людей — інваліди, маломобільні. Все робимо, допомагаємо у господарстві й їсти готуємо, й покупки робимо, ліки, так закуповуємося й прибирання по дому й прання, все робимо», — розповідає соціальна робітниця Ганна.</q>
    <p>Один з її підопічних — Григорій — не має наміру евакуюватись.</p>
    <q>«Я по хаті ледве ходжу. Яка евакуація? Рідних нікого немає, все. Тому я й кажу: першого запишіть на відстріл і вивезіть, викиньте десь. Або на звалище, або на кладовище у братську могилу», — не стримує емоції Григорій.</q>
    <p id="e16">Далі поліцейські заносять гуманітарну допомогу Людмилі, син жінки помер, її невістка з онуками у Німеччині, каже, також лишатиметься у Костянтинівці попри небезпеку.</p>
    <q id="e17">«І газ є, і вода є — не цілий день, але є. З нашею пенсією тільки евакуюватися кудись можна... Але куди, де? Тим більше у такому стані, як у мене, коли ноги не ходять. Нікуди мені їхати. У Німеччину? На чужу землю — ні, на старості років не хочу. Мови не знаєш, традицій не знаєш. Уже 80 років, що Бог дасть», — говорить жінка.</q>
    <h>Читайте всі новини Донбасу в Telegram, WhatsApp, Facebook, YouTube, TikTok, Instagram</h>
    <p id="e18">Матеріал виготовлено за сприяння Міжнародного Фонду Страхування Журналістів від Асоціації «Незалежних Регіональних Видавців України», що є складовою програми підтримки Voices of Ukraine, яку координує European Centre for Press and Media Freedom. Voices of Ukraine реалізується у межах Ініціативи Hannah-Arendt-Initiative і фінансується German Federal Foreign Office. Програма забезпечує страхування журналістів, але не впливає на редакційну політику, даний матеріал містить виключно погляди та інформацію, отриману редакцією.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 19. Replacement: Аби, Кави, Кари, Каси, Баби, Раби, Куби, Кажи, Кати, Жаби, Хаби, Паби, Кабиш, Кай, Кали, Ками, Кафи, Кахи, Кеби, Киби, Коби, Лаби, Саби, Ваби, Габи, Даби, Кади, Каки, Капи, Карби, Краби, КА Би</warning>
    <warning id="e2">Message: Знайдено потенційну орфографічну помилку. Offset: 84. Replacement: Кубів, Рабів, Катів, Канів, Хабів, Крабів, Пабів, Карів, Кобів, Бабів, Кабін, Калів, Карбів, Кебів</warning>
    <warning id="e2">Message: «поліцейські» - помилкове слово, виправлення: поліційний, поліціянт, поліцай. Offset: 248. Replacement: поліційний, поліціянт, поліцай</warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Донбас": [ч.р.: називний, знахідний] Offset: 543. Replacement: суспільний Донбас</warning>
    <warning id="e3">Message: Потенційна орфографічна помилка Offset: 1. Replacement: </warning>
    <warning id="e4">Message: Знайдено потенційну орфографічну помилку. Offset: 41. Replacement: Рабами, Кабани, Катами, Кабали, Кашами, Бабами, Калами, Кобами, Вабами, Габами, Жабами, Кабаки, Кавами, Капами, Карами, Карбами, Касами, Кебами, Крабами, Кубами, Пабами, Хабами</warning>
    <warning id="e4">Message: «поліцейський» - помилкове слово, виправлення: поліційний, поліціянт, поліцай. Offset: 81. Replacement: поліційний, поліціянт, поліцай</warning>
    <warning id="e4">Message: Між двома голосними варто писати й: розвідувальні «й» ударні, розвідувальні «та» ударні Offset: 176. Replacement: й, та</warning>
    <warning id="e5">Message: «поліцейський» - помилкове слово, виправлення: поліційний, поліціянт, поліцай. Offset: 275. Replacement: поліційний, поліціянт, поліцай</warning>
    <warning id="e6">Message: Знайдено потенційну орфографічну помилку. Offset: 21. Replacement: Аби, Кави, Кари, Каси, Баби, Раби, Куби, Кажи, Кати, Жаби, Хаби, Паби, Кабиш, Кай, Кали, Ками, Кафи, Кахи, Кеби, Киби, Коби, Лаби, Саби, Ваби, Габи, Даби, Кади, Каки, Капи, Карби, Краби, КА Би</warning>
    <warning id="e6">Message: Потенційна орфографічна помилка Offset: 27. Replacement: </warning>
    <warning id="e6">Message: «поліцейський» - помилкове слово, виправлення: поліційний, поліціянт, поліцай. Offset: 425. Replacement: поліційний, поліціянт, поліцай</warning>
    <warning id="e7">Message: «Поліцейський» - помилкове слово, виправлення: поліційний, поліціянт, поліцай. Offset: 0. Replacement: Поліційний, Поліціянт, Поліцай</warning>
    <warning id="e7">Message: Перед голосною вживаємо з: «з» антидроновими Offset: 122. Replacement: з</warning>
    <warning id="e8">Message: Можливо, має бути р.в.: «дрона»? Offset: 69. Replacement: дрона</warning>
    <warning id="e8">Message: «поліцейський» - помилкове слово, виправлення: поліційний, поліціянт, поліцай. Offset: 173. Replacement: поліційний, поліціянт, поліцай</warning>
    <warning id="e9">Message: «Поліцейські» - помилкове слово, виправлення: поліційний, поліціянт, поліцай. Offset: 0. Replacement: Поліційний, Поліціянт, Поліцай</warning>
    <warning id="e10">Message: Це слово або форма є застарілою, архаїчною або діалектною. Offset: 168. Replacement: </warning>
    <warning id="e11">Message: «поліцейські» - помилкове слово, виправлення: поліційний, поліціянт, поліцай. Offset: 25. Replacement: поліційний, поліціянт, поліцай</warning>
    <warning id="e11">Message: «безкоштовно» — нерекомендоване слово, кращий варіант: безплатно. Offset: 119. Replacement: безплатно</warning>
    <warning id="e12">Message: Знайдено потенційну орфографічну помилку. Offset: 276. Replacement: Тур'янський</warning>
    <warning id="e13">Message: «Поліцейський» - помилкове слово, виправлення: поліційний, поліціянт, поліцай. Offset: 40. Replacement: Поліційний, Поліціянт, Поліцай</warning>
    <warning id="e14">Message: «поліцейські» - помилкове слово, виправлення: поліційний, поліціянт, поліцай. Offset: 30. Replacement: поліційний, поліціянт, поліцай</warning>
    <warning id="e15">Message: Перед й, ї, є, я, ю треба писати і: «і» їсти Offset: 82. Replacement: і</warning>
    <warning id="e16">Message: «поліцейські» - помилкове слово, виправлення: поліційний, поліціянт, поліцай. Offset: 5. Replacement: поліційний, поліціянт, поліцай</warning>
    <warning id="e17">Message: Знайдено потенційну орфографічну помилку. Offset: 45. Replacement: наше, нашою, кашею, ношею, нішею, Башею, Дашею, Машею, Надею, Пашею, Сашею, Чашею, анашею, башею, нашию, нашлю, пашею, ташею, чашею</warning>
    <warning id="e18">Message: Як іменник краще: «складник» Offset: 139. Replacement: складник, частина, компонент</warning>
  </warnings>
  <errors/>
</root>
