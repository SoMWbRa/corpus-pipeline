<root>
  <metadata>
    <source>Суспільне Новини | Suspilne Novyny</source>
    <author>Ірина Остапчук</author>
    <title>Сприяння у незаконному перетині держкордону — на Житомирщині судитимуть 2 жителів Рівненщини</title>
    <language>uk</language>
    <publication_time>2025-03-25T16:32+02:00</publication_time>
    <reference>https://suspilne.media/zhytomyr/979213-sprianna-u-nezakonnomu-peretini-derzkordonu-na-zitomirsini-suditimut-2-ziteliv-rivnensini/</reference>
  </metadata>
  <document>
    <h>На Житомирщині судитимуть двох жителів Рівненщини, яких обвинувачують у сприянні незаконному перетині державного кордону чоловікам призовного віку із різних областей України.</h>
    <p id="e1">Про це Суспільному розповіла виконувачка обовʼязків речниці Житомирської обласної прокуратури Вікторія Балашкевич.</p>
    <p id="e2">За її словами, до суду обвинувальний акт скерували прокурори Коростенської окружної прокуратури. Чоловіків обвинувачують за ч. 3 ст. 332 КК УкраїниСтаття 332. Незаконне переправлення осіб через державний кордон України, такі дії караються позбавленням волі терміном від 7 до 9 років.</p>
    <q id="e3">«Розслідуванням установлено, що незаконну схему перетину кордону організували двоє приятелів віком 19 та 20 років. Спілкуючись у Телеграмі зі знайомим, вони погодилися на легкий підробіток — доставити до прикордоння Житомирщини групу призовників. Обвинувачені на початку лютого 2025 року прибули на власних авто до Коростеня, куди зʼїхалися з різних областей пʼятеро чоловіків. Кожен з них заплатив перевізникам по 8 тисяч гривень З метою конспірації усіх розмістили в одному авто. Інше — без пасажирів рухалося попереду, щоб заздалегідь виявляти блок-пости та уникнути перевірки», — сказала Вікторія Балашкевич.</q>
    <p>Незаконно проникнути до прикордонної зони чоловіки не змогли: авто перевізника з пасажирами зупинили прикордонники.</p>
    <p>Наразі обвинувачені звільнені з-під варти у звʼязку з внесенням застави, визначеної ухвалами Житомирського апеляційного суду.</p>
    <p>У коментарі Суспільному речниця Головного управління Нацполіції в Житомирській області, місцем зустрічі учасники схеми обрали один із торговельних центів Коростеня.</p>
    <q>«Водіїв затримали слідчі відділу поліції №1 (Овруч) Коростенського райуправління поліції, вилучили транспортні засоби, готівку у сумі 32 тисячі гривень та 200 доларів, мобільні телефони», — сказала Івана Сілецька.</q>
    <p>Відповідно до чинного законодавства обвинуваченим загрожує позбавлення волі на строк від 7 до 9 років</p>
    <p>Щодо пʼятьох пасажирів працівники ДПСУ склали адміністративні матеріали та сповістили про подію територіальний центр комплектування і соціальної підтримки.</p>
    <p id="e4">Раніше Суспільне повідомляло, що на Житомирщині затримали двох жителів Рівненської області — за підозрою у сприянні незаконного переправлення через державний кордон пʼятьох чоловіків призовного віку. Вирішувалася питання про обрання їм запобіжних заходів.</p>
    <p id="e5">Суспільне Житомир готове надати можливість озвучити позицію обвинувачений у цій справі — для цього потрібно звернутися до редакції у будь-який зручний спосіб. Зокрема, написати на сторінку Суспільного Житомир у мережі Facebook.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 103. Replacement: Баранкевич, Надашкевич, Шалайкевич</warning>
    <warning id="e2">Message: Знайдено потенційну орфографічну помилку. Offset: 140. Replacement: України Стаття</warning>
    <warning id="e3">Message: Знайдено потенційну орфографічну помилку. Offset: 601. Replacement: Баранкевич, Надашкевич, Шалайкевич</warning>
    <warning id="e4">Message: Не узгоджено дієслово з іменником: "Вирішувалася" (вимагає: орудний) і "питання" (с.р.: називний, родовий, знахідний, мн.: називний, знахідний) Offset: 200. Replacement: Вирішувалася питанням, Вирішувалася питаннями</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Житомир": [ч.р.: називний, знахідний] Offset: 0. Replacement: суспільний Житомир</warning>
    <warning id="e5">Message: Потенційна помилка: прикметник не узгоджений з іменником: "Суспільного": [ч.р.: родовий, знахідний (іст.), с.р.: родовий] і "Житомир": [ч.р.: називний, знахідний] Offset: 189. Replacement: Суспільного Житомира, суспільний Житомир</warning>
  </warnings>
  <errors/>
</root>
