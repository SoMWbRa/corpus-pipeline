<root>
  <metadata>
    <source>Суспільне Новини | Suspilne Novyny</source>
    <author id="e1">Поліна Гожбур</author>
    <title>Рятують життя: на Миколаївщині працюють безоплатні мобільні гінекологічні бригади</title>
    <language>uk</language>
    <publication_time>2025-03-26T16:04+02:00</publication_time>
    <reference>https://suspilne.media/mykolaiv/979901-ratuut-zitta-na-mikolaivsini-pracuut-bezoplatni-mobilni-ginekologicni-brigadi/</reference>
  </metadata>
  <document>
    <h>На Миколаївщині мобільні гінекологічні бригади безоплатно обстежують жінок: оглядають, надають рекомендації та консультують щодо гендерного та сексуального насильства. Протягом 2025 року медичні групи здійснять близько 240 виїздів до громад області, зокрема й до прифронтових районів.</h>
    <p>Про це кореспондентам Суспільного повідомила благодійна організація «100% Життя».</p>
    <p id="e2">До складу бригад входять лікарі-гінекологи та медичні сестри, також у більшості груп є фахівці терапевтичного профілю. Залежно від умов, прийом здійснюють у ФАПах, амбулаторіях, пунктах здоровʼя або безпосередньо в обладнаному автомобілі.</p>
    <p>«Регіональні медичні координатори повідомляють громадам про виїзди бригад, а представники громад поширюють цю інформацію через місцеві оголошення, чати чи “сарафанне радіо”. Завдяки цьому пацієнти дізнаються про можливість запису на консультацію», — повідомили в організації.</p>
    <p>Бригади оснащені портативним апаратом ультразвукової діагностики. Він дає змогу робити УЗД безпосередньо під час візиту. Також жінки можуть отримати:</p>
    <ul>
      <li id="e3">гінекологічний огляд;</li>
      <li id="e4">консультації щодо здоровʼя, планування сімʼї, контрацепції, профілактики інфекцій, допологового та післяпологового догляду;</li>
      <li id="e5">підтримку у випадках гендерного та сексуального насильства.</li>
    </ul>
    <q>«В умовах війни доступ до медичних послуг для жінок може бути ускладнений через бойові дії, віддалене місце проживання або складні життєві обставини. Саме тому важливо, щоб допомога знаходила тих, хто її потребує».</q>
    <p>За час роботи проєкту, з кінця 2022 до лютого 2025 року, медики здійснили понад 11 тисяч консультацій у Миколаївській області. Серед найпоширеніших запитів:</p>
    <ul>
      <li>Гінекологічний огляд для виявлення гінекологічних захворювань (включаючи інфекції, що передаються статевим шляхом) — 69, 38 відсотка;</li>
      <li id="e6">Консультації щодо планування сімʼї та контрацепції (оральні контрацептиви, презервативи, внутрішньоматкові спіралі, інʼєкційні контрацептиви) — 11, 23 відсотка;</li>
      <li>Профілактичні заходи, діагностика та надання рекомендацій щодо лікування інфекцій, що передаються статевим шляхом (ВІЛ, швидке тестування вагітних, сифіліс, гепатит B і C) — 10, 46 відсотка.</li>
    </ul>
    <q>«Мобільні бригади не лише консультують, а й дають шанс на нове життя — 70 відсотків патологій у жінок виявили перше завдяки проєкту».</q>
    <p>За словами регіонального медичного координатора мобільних бригад сексуально-репродуктивного здоровʼя у Миколаївській області Леоніда Білоконя, багато місцевих жительок не мають можливості регулярно отримувати медичні огляди внаслідок війни та складної логістики.</p>
    <p>«Ми приїжджаємо до них, щоб забезпечити кваліфіковану допомогу там, де вона найбільш необхідна. Часто під час виїздів виявляємо серйозні патології, про які жінки навіть не здогадувалися. Завдяки мобільним бригадам вони отримують шанс на своєчасне лікування, а інколи — й на порятунок життя», — каже чоловік.</p>
    <p>Загалом в Україні працює 28 мобільних гінекологічних бригад у 23 регіонах. Також у 12 областях, зокрема в прифронтових, жінкам забезпечують доступ до життєво необхідної медичної допомоги за підтримки пацієнтської організації в Україні благодійної організації «100% Життя».</p>
    <p>Команди працюють у рамках гуманітарного реагування UNFPA, Фонду ООН у галузі народонаселення в Україні, за фінансової підтримки Європейського Союзу, урядів Іспанії, Норвегії, Швеції, Ірландії та Австрії.</p>
    <p>Станом на 24 березня 2025 року мобільні гінекологічні бригади вже надали допомогу понад шістьом тисячам жінок у віддалених районах області, повідомили в організації.</p>
    <p>Слідкуйте за головними новинами Миколаєва та області у WhatsApp, Telegram, Viber, YouTube, TikTok, Facebook та Instagram.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Пожбур</warning>
    <warning id="e2">Message: «прийом» - помилкове слово, виправлення: приймання, прийняття, спосіб, захід, раз. Offset: 137. Replacement: приймання, прийняття, спосіб, захід, раз</warning>
    <warning id="e3">Message: Це речення не починається з великої літери. Offset: 0. Replacement: Гінекологічний</warning>
    <warning id="e4">Message: Це речення не починається з великої літери. Offset: 0. Replacement: Консультації</warning>
    <warning id="e5">Message: Це речення не починається з великої літери. Offset: 0. Replacement: Підтримку</warning>
    <warning id="e6">Message: Потенційна помилка: числівник не узгоджений з іменником: "23" вимагає: [мн.: називний, знахідний], а далі йде "відсотка": [ч.р.: родовий] Offset: 148. Replacement: 23 відсотки</warning>
  </warnings>
  <errors/>
</root>
