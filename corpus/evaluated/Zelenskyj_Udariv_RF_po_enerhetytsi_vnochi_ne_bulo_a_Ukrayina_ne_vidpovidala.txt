<root>
  <metadata>
    <source>Суспільне Новини | Suspilne Novyny</source>
    <author id="e1">Дарʼя Кінша, Влада Колодій</author>
    <title>Зеленський: Ударів РФ по енергетиці вночі не було, а Україна не відповідала</title>
    <language>uk</language>
    <publication_time>2025-03-26T23:07+02:00</publication_time>
    <reference>https://suspilne.media/980259-zelenskij-udariv-rf-po-energetici-vnoci-ne-bulo-a-ukraina-ne-vidpovidala/</reference>
  </metadata>
  <document>
    <h>Президент України Володимир Зеленський заявив, що наразі технічні команди ще не визначили механізм моніторингу, тому точно оцінити дотримання Росією домовленостей щодо заборони ударів по енергообʼєктах важко.</h>
    <p>Про це він сказав в інтервʼю Eurovision News.</p>
    <p>За словами Зеленського, Росія продовжує атакувати українські території, і лише за останню ніч було випущено понад 100 дронів.</p>
    <q id="e2">«Ударів по енергетиці сьогодні вночі не було, а Україна не відповідала по енергетиці також. Це випадковість або не випадковість, бо рускім ніхто не вірить, ніхто не говорить, що це якась константа і їм просто не можна вірити,», — наголосив Зеленський.</q>
    <p>Президент також наголосив на необхідності чітких домовленостей щодо недопущення ударів по будь-якій цивільній інфраструктурі, адже це значно полегшило б моніторинг ситуації.</p>
    <q>«Безумовно важливо хто моніторить, і хто на себе бере відповідальність, чекаємо від Сполучених Штатів Америки на це», — додав Зеленський.</q>
    <p>Напередодні у Кремлі заявили, що перемирʼя в Чорному морі почне діяти після зняття санкцій із низки банків, залучених до операцій з міжнародної торгівлі продовольством. Крім цього там стверджують, що ембарго на удари по енергетиці начебто діє з 18 березня і має тривати 30 днів з можливістю продовження.</p>
    <p>Президент України Володимир Зеленський відреагував на ці вимоги, зазначивши, що раніше очільник Кремля Володимир Путін відхилив пропозицію щодо повного тимчасового припинення вогню, на яку погодилася Україна. І тоді, наголосив Зеленський, Росія за це не отримала жодних санкцій. Український президент заявив, що якщо РФ порушить домовленість щодо «тиші» в морі та припинення ударів по енергообʼєктах — санкційний тиск має посилитися.</p>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Інша, Кінга, Кінна, Кіноа, Кінаш, Кінаша, Кірша, Кіша, Кінва, Кінза, Кін ша</warning>
    <warning id="e2">Message: Знайдено потенційну орфографічну помилку. Offset: 132. Replacement: руськім, русім, рус кім</warning>
    <warning id="e2">Message: Відсутній пробіл після коми Offset: 224. Replacement: , »</warning>
  </warnings>
  <errors/>
</root>
