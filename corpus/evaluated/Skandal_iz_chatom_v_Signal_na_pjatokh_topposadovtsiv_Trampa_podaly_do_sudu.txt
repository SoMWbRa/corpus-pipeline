<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title>Скандал із чатом в Signal: на пʼятьох топпосадовців Трампа подали до суду</title>
    <language>uk</language>
    <publication_time>2025-03-26T10:07+02:00</publication_time>
    <reference>https://suspilne.media/979573-skandal-iz-catom-v-signal-na-patoh-topposadovciv-trampa-podali-do-sudu/</reference>
  </metadata>
  <document>
    <h>Неурядова організація American Oversight напередодні подала федеральний позов у Вашингтоні проти пʼятьох високопосадовців адміністрації Дональда Трампа, які були присутні у чаті в Signal та обговорювали там деталі операції США проти бойовиків-хуситів у Ємені.</h>
    <p>Про це повідомляє ABC News.</p>
    <p id="e1">Відповідачами у позові вказані: голова Пентагону Піт Гегсет, директорка нацрозвідки Тульсі Габбард, директор ЦРУ Джон Реткілфф, очільник Мінфіну Скотт Бессент, держсекретар Марко Рубіо, а також Національне управління з архівів і документації.</p>
    <p>American Oversight стверджує, що «несанкціоноване використання Signal для ухвалення конфіденційних рішень у сфері національної безпеки» порушує федеральний закон, який регулює збереження державних записів.</p>
    <p>Суддю просять зобовʼязати членів уряду не видаляти повідомлення у чаті Signal, а потім виконати всі юридичні зобовʼязання щодо збереження записів.</p>
    <h>Що відомо про секретний чат в Signal чиновників адміністрації Трампа</h>
    <p id="e2">11 березня головний редактор американського видання The Atlantic Джеффрі Голдберг отримав запит на підключення в чат в Signal від радника з нацбезпеки США Майкла Волца. Після підтвердження запиту, журналіст опинився в чаті «Houthi PC small group» (група високопосадовців з нацбезпеки США — ред.). Там представники адміністрації Дональда Трампа обговорювали удари по Ємену 15 березня.</p>
    <p id="e3">15 березня, в день атаки Ємену, міністр оборони США Гегсет надіслав повідомлення з оперативними деталями майбутніх ударів, включаючи інформацію про цілі, зброю, яку розгорнуть США і послідовність атак. Це переконало журналіста, що чат справжній.</p>
    <p id="e4">Юристи повідомили виданню The Atlantic, що дії Волца можуть порушувати американське законодавство щодо обробки інформації, повʼязаної з національною обороною. Конгресмени Демократичної партії США закликали провести слухання щодо цієї ситуації. Нині триває зʼясування обставин.</p>
    <p id="e5">25 березня Волц взяв на себе повну відповідальність за скандал, де головного редактора американського видання The Atlantic Джеффрі Голдберга випадково додали у чат в Signal, де американські високопосадовці обговорювали атаки по Ємену.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 53. Replacement: Тегсет</warning>
    <warning id="e1">Message: Знайдено потенційну орфографічну помилку. Offset: 84. Replacement: Пульсі</warning>
    <warning id="e1">Message: Знайдено потенційну орфографічну помилку. Offset: 91. Replacement: Хаббард, Габ бард</warning>
    <warning id="e1">Message: Знайдено потенційну орфографічну помилку. Offset: 118. Replacement: Редкліфф</warning>
    <warning id="e1">Message: Знайдено потенційну орфографічну помилку. Offset: 151. Replacement: Бессель, Бесселю, Бесселя, Бесселі, Бессон, Бессона, Бессону, Бессоні, Гессен, Гессена, Гессене, Гессену, Гессені, Ессен, Ессена, Ессене, Ессену, Ессені, Бескет</warning>
    <warning id="e2">Message: Знайдено потенційну орфографічну помилку. Offset: 162. Replacement: Волга, Вола, Волка, Волна, Волта, Волша</warning>
    <warning id="e3">Message: Знайдено потенційну орфографічну помилку. Offset: 52. Replacement: Тегсет</warning>
    <warning id="e4">Message: Знайдено потенційну орфографічну помилку. Offset: 47. Replacement: Волга, Вола, Волка, Волна, Волта, Волша</warning>
    <warning id="e5">Message: Знайдено потенційну орфографічну помилку. Offset: 11. Replacement: Волі, Волю, Воля, Воли, Вола, Воле, Волк, Волт, Волш, Волг, Воло, Волу</warning>
  </warnings>
  <errors/>
</root>
