<root>
  <metadata>
    <source>Суспільне Новини | Suspilne Novyny</source>
    <author id="e2">Оксана Бовсуновська, Катерина Глянько</author>
    <title id="e3">«У Криму в мені зародився український націоналізм». Артем Жаворонков — про російські корені та український фронт</title>
    <language>uk</language>
    <publication_time>2025-03-26T10:00+02:00</publication_time>
    <reference>https://suspilne.media/crimea/978613-u-krimu-v-meni-zarodivsa-ukrainskij-nacionalizm-artem-zavoronkov-pro-rosijski-koreni-ta-ukrainskij-front/</reference>
  </metadata>
  <document>
    <h id="e4">Артем Жаворонков — український військовослужбовець, волонтер, засновник музичного гурту «Вундеркінди» та байкер. Народився в Москві, сформувався як особистість в Криму, а зараз перебуває у Києві. Попри своє походження, ідентифікує себе українцем.</h>
    <h id="e5">Про свою діяльність в Україні, службу в Збройних силах України та втечу від російського коріння він розповів Суспільному Крим.</h>
    <p>Читайте цей матеріал кримськотатарською</p>
    <h>Про громадянство</h>
    <q id="e6">«Я живу в Україні постійно з 1998 року, як переїхав. В мене є посвідка на постійне проживання, як зараз я кажу — безстрокове. Але, на жаль, всі мої спроби отримати українське громадянство, вони розбивались в мур ще радянського, цього менталітету бюрократичного», — зазначив Жаворонков.</q>
    <p>Відсутність громадянства не завадила Артему у 2023-му піти до війська, а до того — волонтерити. На його рахунку є 29 виїздів і майже 140 тонн відправленої на фронт допомоги для цивільних та військових.</p>
    <q>«Патріотизм — не тільки в вишиванках, а в діях, які ти робиш», — зауважив він.</q>
    <h>Обмороження в Гостомелі та квиток у волонтерство «в один бік»</h>
    <p>У березні 2022-го під час своєї волонтерської діяльності у вже звільненому Гостомелі чоловік обморозив собі ноги. Потім довго лікував.</p>
    <p>Він називає волонтерство квитком в один бік, оскільки розпочавши — не можеш полишити.</p>
    <q id="e7">«Я допомагав війську. Я там рвав, вибачте, шановні глядачі, дупу на фашистський хрест, щоби зробити все можливе для Збройних сил. Людина може перестати бути волонтером, але волонтер цією людиною не може перестати бути», — зауважив Жаворонков.</q>
    <h>Військова служба: через чотири відмови до успіху</h>
    <p>Згодом він відчув, що має робити більше, тому вирішив йти до війська.</p>
    <q>«Це був довгий процес, бо мені рази чотири відмовили. З пʼятого разу — пощастило. Мене прийняла військова частина. Я займався останні півтора року в службі на благо України», — зазначив боєць.</q>
    <p>За його словами, морально триматися на війні допомагає гумор. Дехто з побратимів вихлюпує злість через лайку. Такого способу Артем не схвалює.</p>
    <q>«Я не лаюсь матом і мені складно іноді з моїми побратимами. На українську лайку дуже складно перейти, бо треба менталітет мати український для того, щоб лаятися українською, трясця твоїй матері», — пояснив військовий.</q>
    <h>Від Москви до Криму: становлення української ідентичності</h>
    <p>Артем згадує, що 1998 року, після переїзду з Росії, вирішив залишитися в Криму. Там він відчув повну свободу.</p>
    <q id="e8">«Це була нереальна різниця. Поїхавши в Крим — це була просто якась прірва, безодня між московським і сімферопольським життям. Бо я був абсолютно вільною людиною. Я просто перестав відчувати будь-який страх в Криму», — наголосив Жаворонков.</q>
    <p>За словами чоловіка, в Криму він сформувався як особистість.</p>
    <q id="e9">«Саме в Криму я зустрів українських націоналістів, які мені вправили мозок і пояснили взагалі історію відносин України і Росії. І саме в Криму в мені зародився український націоналізм жорсткий, тобто який повністю почав скасовувати всі російські наративи. Я почав в цьому розбиратися. Я саме в Криму вивчив українську мову», — розповів Жаворонков.</q>
    <p>Він уточнив, що ситуація змінилася після Помаранчевої революції. На півострові зʼявилося засилля російської пропаганди.</p>
    <q id="e1">«До 2004-го у Криму були ще всі шанси бути проукраїнським. Багато людей розмовляли українською і вчили її. І себе ідентифікували як частина України. Тобто на першому місці в Криму «Океан Ельзи» і Кузьма стояли завжди, а не якесь там «Любе», — зауважив Артем.</q>
    <p>Він зрозумів, що не готовий миритися зі зросійщенням Криму. У 2006 році перебрався до Києва. Багато знайомих, каже, теж тоді виїхали.</p>
    <q id="e10">«Кримчани, які Україну в серці мають, їм абсолютно не підходить російський менталітет, російський спосіб життя, тому вони просто обирають. Бо Україна — це свобода, а Росія — це плац топтати якийсь тюремний», — наголосив військовослужбовець.</q>
    <p>Артем розповів, що йому часто сниться Крим. Востаннє там був у лютому 2014-го, на день народження бабусі.</p>
    <q id="e11">«У своєї бабці на 90-річчя ми святкували. І якраз я виїхав, а наступного дня вже “зелені чоловічки” оточили наш аеропорт. Відтоді я вдома в Криму не був. Все там залишилось — сумно звісно. І сниться Крим часто, дуже часто», — уточнив Жаворонков.</q>
    <h>Російське переслідування</h>
    <p>У Росії проти Артема відкрили кримінальне провадження.</p>
    <q>«На мені в Росії стаття на 15 років висить за проукраїнську антиросійську діяльність. Я не виїзний, а в інші країни я теж не виїзний, бо в мене вже давно закордонний паспорт російський закінчився», — повідомив він.</q>
    <h>Два позивних</h>
    <p>У війську він обрав позивний на честь своєї бабусі — Іскри Семенівни Чумак.</p>
    <q id="e12">«Це мій позивний — “БабУшка”, “БАбушка”. Вона була крутим кухарем-технологом і в Сімферополі була директором ресторану “Огоньок”. Вона навчила мене готувати. В армії... треба, щоб всі були нагодовані та в шапці. Це моє. Я душу своїх побратимів турботою, любовʼю», — зазначив військовий.</q>
    <p>Ще один позивний Артема — «Стоматолог», — залишився з панківського середовища. Він розповів, що займається альтернативною музикою ще з юності.</p>
    <q>«Коли я вже в Києві остаточно осів — зрозумів, що я хочу займатися музикою для себе. І я тоді зібрав гурт “Вундеркінди”. Це просто стала розвага, яка почала приносити гроші. Це стало роботою-задоволенням, яке переросло в бізнес», — пригадав музикант.</q>
    <h>Музика, байки та сімейне життя</h>
    <p id="e13">Крім того, Жаворонков — затятий байкер. Від цього захоплення на своєму тілі має безліч слідів.</p>
    <q>«Це травми байкерських довоєнних часів. В мені багато заліза, бо руки й ноги були переламані під час аварії. Це дурне. Їдьте на мотоциклах відповідально, не дуріть», — звернувся він до людей.</q>
    <p>Артем від першого шлюбу має дорослого сина. З теперішньою дружиною познайомилися завдяки музиці. Вона прийшла на його концерт. А одружилися вони завдяки волонтерству.</p>
    <q id="e14">«Я лежу в шпиталі з цими гангренами після Гостомеля, ноги відморожені. А вона на студії нашій старій, що була розташована за заводом “Артем” і туди, за 100 м від студії, упав “Калібр”. Сколихнуло дуже сильно. І мені дзвіночок в телефон: “Алло! Ти повинен одружитись зі мною. Я не хочу помирати зі своїм прізвищем!” Все. Я на милицях зі шпиталю вийшов, і ми пішли та одружились», — пригадав Жаворонков.</q>
    <p id="e15">За словами Артема, після одруження вона поставила йому ультиматум і змусила продати всі його мотоцикли. Останній — розіграли за донати.</p>
    <q id="e16">«Розіграли вже разом з Radio ROKS і Сонею Сотник (ведуча ранкового шоу “Камтугеза” на Radio ROKS, співачка — ред.). Його виграв військовий, слава Богу. Мотоцикл дістався військовому. Вогонь, я радий!» — зауважив Жаворонков.</q>
    <p>Для військових та їхніх сімей Артем з дружиною в Києві організовують музичні вечори. Він зізнався, що пишається готовністю українців допомагати один одному.</p>
    <p>Свій заклад чоловік називає укриттям, де можна сховатися в повітряну тривогу і завжди знайти підтримку.</p>
    <p id="e17">Підписуйтеся на новини Суспільне Крим у Telegram, WhatsApp та Facebook</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 30. Replacement: Гляньмо, Глянь ко</warning>
    <warning id="e3">Message: Знайдено потенційну орфографічну помилку. Offset: 58. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e4">Message: Знайдено потенційну орфографічну помилку. Offset: 6. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e5">Message: Потенційна помилка: прикметник не узгоджений з іменником: "Суспільному": [ч.р.: давальний, місцевий, с.р.: давальний, місцевий] і "Крим": [ч.р.: називний, знахідний] Offset: 109. Replacement: Суспільному Кримові, Суспільному Криму, Суспільному Кримі, суспільний Крим</warning>
    <warning id="e6">Message: Знайдено потенційну орфографічну помилку. Offset: 274. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e7">Message: Знайдено потенційну орфографічну помилку. Offset: 231. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e8">Message: Знайдено потенційну орфографічну помилку. Offset: 228. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e9">Message: Після голосної зі звуком і/и варто писати й або та: України «й» Росії, України «та» Росії Offset: 119. Replacement: й, та</warning>
    <warning id="e9">Message: Знайдено потенційну орфографічну помилку. Offset: 336. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e10">Message: «Кримчани» — нерекомендоване слово, кращий варіант: кримець. Offset: 1. Replacement: Кримець</warning>
    <warning id="e11">Message: Знайдено потенційну орфографічну помилку. Offset: 234. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e12">Message: Знайдено потенційну орфографічну помилку. Offset: 20. Replacement: Бабурка, Бабушкам, Бабушках, Бабушки, Балушка, Баб Ушка</warning>
    <warning id="e12">Message: Знайдено потенційну орфографічну помилку. Offset: 31. Replacement: Бабурка, Бабушкам, Бабушках, Бабушки, Балушка, БАб ушка</warning>
    <warning id="e12">Message: Знайдено потенційну орфографічну помилку. Offset: 120. Replacement: Доньок, Гонок, Опеньок, Ігорьок, Моньок, Огоньки, Ориньок, Охиньок, Охіньок, Погіньок, Долоньок, Мовоньок, Оченьок, Росоньок, Совоньок, Тугоньок, Ясоньок</warning>
    <warning id="e13">Message: Знайдено потенційну орфографічну помилку. Offset: 11. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e14">Message: Знайдено потенційну орфографічну помилку. Offset: 390. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e15">Message: Це слово є жаргонним Offset: 128. Replacement: </warning>
    <warning id="e16">Message: Знайдено потенційну орфографічну помилку. Offset: 72. Replacement: Камбуза, Камергера, Картуза</warning>
    <warning id="e16">Message: Знайдено потенційну орфографічну помилку. Offset: 212. Replacement: Жайворонків, Воронков, Жайворонкові, Жайворонком, Жайворонкова, Жайворонкове, Жайворонкову</warning>
    <warning id="e17">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Крим": [ч.р.: називний, знахідний] Offset: 23. Replacement: суспільний Крим</warning>
  </warnings>
  <errors/>
</root>
