<root>
  <metadata>
    <source>Суспільне Новини | Suspilne Novyny</source>
    <author>Ірина Куницька</author>
    <title>«Незаконно нараховувала доплати підлеглим». На Кіровоградщині екскерівниці апарату суду повідомили про підозру</title>
    <language>uk</language>
    <publication_time>2025-03-26T10:01+02:00</publication_time>
    <reference>https://suspilne.media/kropyvnytskiy/979545-nezakonno-narahovuvala-doplati-pidleglim-na-kirovogradsini-kolisnij-kerivnici-aparatu-sudu-povidomili-pro-pidozru/</reference>
  </metadata>
  <document>
    <h>На Кіровоградщині повідомили про підозру колишній керівниці апарату одного з районних судів області, яка незаконно нараховувала доплати підлеглим.</h>
    <p>Про це Суспільному розповіла речниця територіального управління Державного бюро розслідувань у Миколаєві Ольга Проценко.</p>
    <p>За її інформацією, підозрюють екскерівницю у тому, що протягом трьох років вона виплачувала трьом співробітникам доплати за роботу, яку фактично не виконували. Гроші нараховувала за нібито роботу з документами, що містять державну таємницю. При цьому в суді не було режимно-секретного відділу для обробки подібної інформації. За весь час підозрювана нарахувала понад 150 тисяч гривень доплат.</p>
    <q>«Керівницю апарату суду звільнили з посади, їй повідомили про підозру за двома статтями Кримінального кодексу України. Нині вирішується питання про обрання їй запобіжного заходу, та відшкодування завданих державі збитків».</q>
    <p>Підозру оголосили за статтями:</p>
    <ul>
      <li id="e1">частина 1 статті 366, це «Складання, видача службовою особою завідомо неправдивих офіційних документів, внесення до офіційних документів завідомо неправдивих відомостей, інше підроблення офіційних документів». Карається штрафом від 34 тисяч до 68 тисяч гривень або обмеженням волі на строк до трьох років, з позбавленням права обіймати певні посади чи займатися певною діяльністю на строк до трьох років.</li>
      <li id="e2">частина 4 статті 191, це «Привласнення, розтрата майна або заволодіння ним шляхом зловживання службовим становищем». Карається позбавленням волі на строк від пʼяти до восьми років з позбавленням права обіймати певні посади чи займатися певною діяльністю на строк до трьох років.</li>
    </ul>
    <p>Відповідно до статті 62 Конституції України особа вважається невинуватою у вчиненні злочину і не може бути піддана кримінальному покаранню, доки її вину не буде доведено в законному порядку і встановлено обвинувальним вироком суду.</p>
  </document>
  <warnings>
    <warning id="e1">Message: Це речення не починається з великої літери. Offset: 0. Replacement: Частина</warning>
    <warning id="e1">Message: «завідомо» - помилкове слово, виправлення: свідомо, знаючи наперед. Offset: 61. Replacement: свідомо, знаючи наперед</warning>
    <warning id="e1">Message: «завідомо» - помилкове слово, виправлення: свідомо, знаючи наперед. Offset: 137. Replacement: свідомо, знаючи наперед</warning>
    <warning id="e2">Message: Це речення не починається з великої літери. Offset: 0. Replacement: Частина</warning>
  </warnings>
  <errors/>
</root>
