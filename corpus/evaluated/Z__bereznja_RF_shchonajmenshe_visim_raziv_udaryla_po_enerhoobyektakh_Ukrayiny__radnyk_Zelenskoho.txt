<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title>З 18 березня РФ щонайменше вісім разів ударила по енергообʼєктах України — радник Зеленського</title>
    <language>uk</language>
    <publication_time>2025-03-26T12:49+02:00</publication_time>
    <reference>https://suspilne.media/979731-z-18-berezna-rf-sonajmense-visim-raziv-udarila-po-energoobektah-ukraini-radnik-zelenskogo/</reference>
  </metadata>
  <document>
    <h>Росія поширює фейкову інформацію про нібито «режим припинення вогню» по українських енергетичних обʼєктах, який нібито діє з 18 березня. Відтоді зафіксовано щонайменше вісім влучань в енергетичні обʼєкти.</h>
    <p id="e1">Про це в Х написав радник президента України з питань комунікацій Дмитро Литвин.</p>
    <p>Він нагадав, що у своїй заяві після зустрічей в Ер-Ріяді росіяни заявили, що нібито перемирʼя на енергетичних обʼєктах діє з 18 березня.</p>
    <p>«Чому саме 18 березня? Тому що саме тоді вони випустили відверто фейкову історію про те, що нібито Путін наказав припинити удари по енергетичній інфраструктурі України. Але реальність така – з 18 березня вони продовжують завдавати ударів по наших енергетичних обʼєктах бомбами, ударними безпілотниками та FPV дронами. Ми не будемо вдаватися в подробиці, але вже було вісім підтверджених влучань в енергетичні обʼєкти», — написав Литвин.</p>
    <p>Радник зазначив, що кожної ночі сили ППО збивають близько сотні ударних безпілотників, «і багато з них, ймовірно, мали на меті інші енергетичні обʼєкти».</p>
    <p>Він назвав російські заяви про припинення вогню «брехнею».</p>
    <p>«Так, росіяни брешуть навіть тоді, коли правда очевидна. Це просто брехня заради брехні. Ось чому все, що вони говорять або обіцяють, потрібно перевіряти ще раз, і ця частина тепер лежить на наших партнерах», — написав Литвин.</p>
    <q></q>
    <h>Ініціатива щодо припинення вогню</h>
    <p>18 лютого делегації США та Росії зустрілись у Саудівській Аравії. Вони обговорювали економічні та дипломатичні відносини між країнами. Представники РФ та США домовились про поновлення дипломатичних місій, призначення країн від послів.</p>
    <p>Вони також обговорювали російсько-українську війну. Представники адміністрації Трампа заявили, що «усі сторони» у війні мають піти на поступки для «завершення» війни. Представники Росії повідомили, що для завершення війни «необхідні дипломатичні зусилля». Україна у цих переговорах участі не брала.</p>
    <p>11 березня у Саудівській Аравії відбулися перемовини між представниками України та США. За підсумками, Україна висловила готовність прийняти пропозицію США щодо негайного запровадження тимчасового 30-денного режиму припинення вогню.</p>
    <p id="e2">18 березня Трамп зідзвонився із Путіним. У Білому домі і Кремлі оприлюднили заяви, згідно з якими, Трамп і Путін домовились про відмову від ударів по енергообʼєктах та початок переговорів щодо запровадження режиму тиші на морі. Водночас Путін не погодився на повне припинення вогню, назвавши «ключовою умовою» для завершення війни припинення надання Україні військової допомоги та розвідданих.</p>
    <p id="e3">19 березня Трамп розмовляв телефоном із Зеленським. Президент України заявляв, що підтримує припинення ударів по енергетиці, але це має бути взаємно з росіянами. Окрім цього, вони домовились доручити своїм командам вирішити технічні питання, повʼязані з виконанням та розширенням режиму часткового припинення вогню.</p>
    <p>23 березня Зеленський заявляв, що з 11 березня є пропозиція безумовного припинення вогню, але саме Росія продовжує завдавати ударів по території України.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 9. Replacement: </warning>
    <warning id="e2">Message: Після голосної зі звуком і/и варто писати й або та: домі «й» Кремлі, домі «та» Кремлі Offset: 55. Replacement: й, та</warning>
    <warning id="e3">Message: Краще: «розв'язувати технічні питання» Offset: 215. Replacement: розв'язувати технічні питання, розв'язати технічні питання</warning>
  </warnings>
  <errors/>
</root>
