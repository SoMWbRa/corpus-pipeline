<root>
  <metadata>
    <source>Суспільне Новини | Suspilne Novyny</source>
    <author id="e1">Ірина Каразуб</author>
    <title>«Я просто перестала боятися». Як служить військова з Франківщини Наталія на позивний Фенікс</title>
    <language>uk</language>
    <publication_time>2025-03-26T15:13+02:00</publication_time>
    <reference>https://suspilne.media/ivano-frankivsk/979855-a-prosto-perestala-boatisa-ak-sluzit-vijskova-z-frankivsini-natalia-na-pozivnij-feniks/</reference>
  </metadata>
  <document>
    <h>«Справжня сила в тому, щоб кожного разу підійматися і ставати сильнішою», — переконана 23-річна військова з Івано-Франківщини Наталія на позивний Фенікс. Вона є начальницею відділення логістики штабу 5 окремої важкої механізованої бригади оперативного командування «Захід». Також виконує повноваження позаштатної радниці комбрига з гендерної рівності.</h>
    <p>Історію військовослужбовиці розповіли на Facebook-сторінці Івано-Франківського територіального центру комплектування та соціальної підтримки.</p>
    <p>Наталія «Фенікс» — родом з Калуського району Івано-Франківської області. Обрати такий позивний їй запропонувала бойова подруга.</p>
    <p>«Думаю, він точно відображає мій шлях. Як цей міфічний птах, я знаю, що після падіння завжди можна піднятися ще сильнішою. Насправді кожне випробування повинне робити нас витривалішими, а справжня сила — у здатності відроджуватися, йти вперед і боротися до кінця», — говорить військова.</p>
    <p>На захист країни Наталія стала майже три роки тому — 10 травня 2022 року. До цього працювала старшою медичною сестрою інтенсивної терапії неврологічного відділення у військовому шпиталі. Чоловік Наталії також служить. Він — кадровий військовий.</p>
    <p>«Я була старшою медичною сестрою. Понад два роки працювала з пораненими, допомагала їм відновлюватися, підтримувала морально. Я бачила силу духу українських воїнів, їхню незламність, і розуміла — боротьба триває не тільки на полі бою, а й у кожній палаті, де вони відвойовують своє життя, — пригадує “Фенікс”. — Проте я відчувала, що можу зробити ще більше і піти на військову службу! Не скажу, що це рішення було простим. Але я просто перестала боятися».</p>
    <p>Згодом жінка здобула офіцерське звання. Опісля за розподілом «Фенікс» приєдналася до 5 окремої важкої механізованої бригади (на той момент — 5 окрема танкова бригада). Служила на посаді заступниці командира роти з морально-психологічного забезпечення. Окрім медичної освіти, у Наталії є диплом психолога.</p>
    <p>«Це була важлива місія — працювати безпосередньо з військовими, допомагати їм долати труднощі, мотивувати та підтримувати в найважчі моменти», — коментує цей період «Фенікс».</p>
    <p>Згодом її призначили заступницею начальника штабу танкового батальйону. Офіцерка також пройшла військове навчання за кордоном.</p>
    <p>У серпні 2024 року Наталія стала начальницею відділення логістики штабу бригади.</p>
    <p>«Логістика — це серце армії. На цій посаді я відповідаю за облік озброєння та військової техніки, переміщення особового складу, евакуацію техніки та організацію залізничних перевезень. Чітке планування та координація всіх процесів дозволяють підрозділам ефективно діяти в умовах бойових дій. Це — величезна відповідальність, але я звикла до викликів і завжди шукаю рішення, навіть у найскладніших ситуаціях», — говорить військова.</p>
    <p>Окрім основних обовʼязків, лейтенант Наталія виконує ще й позаштатну роль радниці командира бригади з гендерної рівності. На питання: чи просто військовослужбовицям в армійських колективах, відповідає так: «Чесно кажучи, я особисто ніяких проблем не відчуваю. Військову службу сприймаю як черговий виклик долі. І з чоловіками мені працювати доволі легко. Хоча, звичайно, дехто з жінок може висловити певні застереження, просто в нашій бригаді гендерна рівність забезпечена для всіх. Для мене ж головне в армії, щоб тут мені ніхто не заважав бути сильною!»</p>
    <p>Вдома, на Івано-Франківщині, Наталію чекають матір, батько й старший брат. Чоловік-військовий — в армії. Проте подружжя вже планує, як назве майбутніх дітей.</p>
    <p>«Якщо буде дівчинка, то назвемо Вікторією. А якщо син, то право вибору імені дитини залишаємо за чоловіком Романом!» — зізнається «Фенікс».</p>
    <p id="e2">Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Кара зуб</warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Івано-Франківськ": [ч.р.: називний, знахідний] Offset: 23. Replacement: суспільний Івано-Франківськ</warning>
  </warnings>
  <errors/>
</root>
