<root>
  <metadata>
    <source>Суспільне Новини | Suspilne Novyny</source>
    <author>Христина Довбня, Крістіна Члек</author>
    <title>«Мала бойовий характер та нічого не боялася». Історія вбитої під час окупації Вікторії Іванової з Тростянця</title>
    <language>uk</language>
    <publication_time>2025-03-26T15:54+02:00</publication_time>
    <reference>https://suspilne.media/sumy/392684-mala-bojovih-harakter-ta-nicogo-ne-boalasa-istoria-vbitoi-pid-cas-okupacii-viktorii-ivanovoi-z-trostanca/</reference>
  </metadata>
  <document>
    <h>Вікторія Іванова — квіткарка із Тростянця, яку вбили російські військові під час окупації. 19 травня 2022 року її тіло знайшли на території місцевого елеватора. Жінка допомагала українським військовим, передавала дані. До річниці звільнення міста Суспільне нагадує її історію.</h>
    <p id="e3">Перша колона російської техніки зайшла у Тростянець 24 лютого. Її було добре видно мешканцям вулиці Луніна. Щодня російські танки та БТРи курсували і повз будинок родини Іванових. Вікторія разом із чоловіком Ігорем мешкали за 6 метрів від траси, тож детально могли розгледіти та порахувати, скільки одиниць техніки рухається і в якому напрямку.</p>
    <p id="e4">«Тут дітей багато, тут вони були. Сина тільки не було, син ще рік тому виїхав до Англії. - І якими були ваші перші думки? (кор.) - Поганими. Вона (Вікторія Іванова - ред.) вискочила надвір: “Куди ви їдете, що робите?”. Заходили вони, не виходили. Я її затягував, звичайно, могла і кинутися... вона така. А я ще, як на зло, руку перед самою війною зламав, на мотузку тягав... Зупиняться (військові РФ — ред.), стоять, напевно, команди чекали. Перші проїхали напевно штук 6-7. А потім десь за годину пішла колона, ми рахували… понад 100 одиниць», — розповідає про перші дні вторгнення Ігор Іванов, житель Тростянця.</p>
    <p>Вікторія та Ігор прожили у шлюбі 32 роки. Познайомилися на новорічні свята у Прибалтиці. Ігор Іванов там проходив військову службу. Вікторія працювала вихователькою у дитячому садочку. Пара одружилася, а у 1993 році з маленьким сином вони переїхали до Тростянця.</p>
    <p>Кілька років тому подружжя облаштувало теплицю біля свого будинку, вирощували квіти. Це була ідея Вікторії, пригадує чоловік.</p>
    <p>Квіти пропонували місцевим крамницям та продавали самостійно. Вивчали сорти, технології вирощування. Любов до квітів Вікторії передалася від мами.</p>
    <p>«Я лягаю спати, покладу її голову собі на плече і сплю... Бойова, розбита. У неї стільки проєктів було різних», — каже про дружину пан Ігор.</p>
    <p id="e5">Вікторія мала бойових характер та нічого не боялася, розповідає Ігор Іванов. Коли почалася війна, жінка почала допомагати ЗСУ та передавати дані про рух російської техніки у спеціальні закриті групи.</p>
    <p id="e6">«Була закрита група, там було чоловік 8-10… Я й не ліз туди. Єдине, коли стояли, чи я записував, чи вона записувала. Потім передавала, скільки і чого минуло. Вони ж тут за день по два рази: то їдуть туди, то назад щодня», — пригадує чоловік.</p>
    <p>Інформацію Вікторія передавала шляхом голосових повідомлень. Далі усе це видаляла з телефону. 13 березня Ігор востаннє спілкувався зі своєю дружиною.Через комендантську годину пошуками дружини Ігор зміг зайнятися тільки зранку. Шукав кілька днів.</p>
    <p id="e1">«Вона пішла, зимові чоботи одягла, трико, футболку і халат, шапка. Вийшла, якби конкретно кудись — курточку одягла б, штани. Морози ж у нас тоді були до 15 градусів. Вона йшла туди. Я так і думав, що вона туди піде. Я до першого блокпосту дійшов, але мене теж близько не пустили… метрів 100-150, автомат.</p>
    <p>— Далі не ходи, стріляти будемо.</p>
    <p>— Така й така була вчора?</p>
    <p>— Була. Ми її назад повернули.</p>
    <p>Чоловік пригадує телефонну розмову дружини, із якої зрозумів, що вона має намір вийти надвір та з кимось зустрітися.</p>
    <p>«Її, швидше за все, тут як завернули — і в машину. Автобус тут їздив і така будка із буквою “Z”. У будку кидали людей, може, у вечірній час. І туди, видно, відвезли. Телефон... Вона завжди тільки дані передасть — і ці повідомлення прибирала. Але вони до кінця не прибираються, у хмарі зависають», — говорить пан Ігор.</p>
    <p id="e7">Два місяці про Вікторію Іванову не було жодної інформації. Останнім коридором виїхали і невістка з дітьми, які мешкали неподалік.</p>
    <p id="e2">«І туди ходив, думаю, зайду, дітей провідаю. Заходжу, а там стоїть з автоматом до молодиць заграє. Під мухою. Я зайшов, він одразу за автомат, розвертається… Я кажу: «Я – дід».</p>
    <p id="e8">26 березня силами місцевих партизан, територіальної оборони та 93-ої окремої механізованої бригади «Холодний Яр», російських солдат вдалося вигнати із міста. Тростянець був остаточно звільнений. Після того, як росіяни залишили місто, Ігор продовжував шукати дружину. Згадує, ходив по усім можливим підвалам, де вони утримували цивільних. Однак марно. Коли запрацювала поліція – подав заяву про зникнення. Залишалось тільки чекати.</p>
    <p>«Телефон почав виходити в мережу. “Сімка” недосяжна, а телефон вмикався, тому що проходили повідомлення в соціальні мережі. Це десь наприкінці квітня. Я дзвонив і на 102, і в чергування ходив. А потім у будь-які мережі з пошуку людей: і в державні, і в такі групи вступав, писав, і син фотографію виставляв. Я думав, може кудись вивезли, десь знайдеться. А тут у неї День народження… і мені дзвонять… На впізнання. У свої 53 і знайшлася», — ділиться чоловік.</p>
    <p id="e9">19 травня Вікторію Іванову знайшов працівник місцевого елеватора на території підприємства. Ігор впізнав дружину по характерному шраму на тілі, волоссю та одягу. За свідченнями очевидців, росіяни викрили Вікторію, знайшовши у її телефоні фотографії їх переміщень. Жінку взяли в полон, жорстоко катували і на території елеватора вбили.</p>
    <p>«Я хочу цю картинку забити. Важко згадувати», — каже пан Ігор.</p>
    <p>Ігор Іванов нині залишається у Тростянці та вчиться жити без дружини. Квітами чоловік вже не займається — говорить, одному важко та й мотивації немає.</p>
    <p id="e10">Володимир Зеленський 21 листопада 2022 року підписав Указ про посмертне нагородження орденом «За мужність» ІІІ ступеня двох жителів Сумщини — Вікторії Іванової та Сергія Проневича.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">The number of open and close quotation marks is not equal!</warning>
    <warning id="e3">Message: Після голосної зі звуком і/и варто писати й або та: курсували «й» повз, курсували «та» повз Offset: 148. Replacement: й, та</warning>
    <warning id="e4">Message: Знайдено потенційну орфографічну помилку. Offset: 123. Replacement: КОР, КНР, код, хор, кору, ко, корж, кори, кір, пор, Ко, корм, ком, кора, корт, корі, лор, мор, Бор, КР, Кох, ЛОР, бор, корд, тор, фор, шор, кар, кок, Гор, Дор, КО, КОД, КОРД, Кар, Кир, Кон, Корж, Коро, Корх, Корш, Кос, Кот, Коц, Кір, Нор, ОР, Тор, Шор, кобр, кой, копр, корб, коре, корн, коро, корч, корю, кофр, кою, ікор, що, до, про, коли, по, то, щоб, бо, тож, той, от, хоч, якої, зору, кого, котрі, моя, о, якою, ігор, Ігор, ООН, кг, км, кому, котра, крок, курс, мов, моря, мою, моє, мої, норм, тур, форм, актор, бог, борг, бою, год, ким, кола, коло, кров, мер, мир, море, морі, скоро, шоу, ВР, ДНР, ЛНР, МОЗ, ПР, ТОВ, УНР, бої, во, вод, гол, гори, дощ, зон, колі, колір, кут, об, ой, око, пар, сир, сон, фон, цукор, ВО, ГО, ДБР, КДБ, КК, КП, КПУ, КС, Кореї, МОН, борщ, го, гору, горі, доз, зо, зоря, зорі, коня, коні, корів, котре, котру, крб, кіл, од, оком, он, пора, пори, порт, пору, пір, том, тон, хору, цар, шар, шок, яр, Зоря, КМУ, КНДР, КПК, КПРС, КСУ, Корея, Кім, ЛМР, ПАР, СОТ, Том, ар, борт, гора, горе, гір, дар, дер, дон, зір, кадр, кари, карт, квот, коду, колу, кота, кошт, кім, кіт, мір, но, ока, рот, сер, торт, тої, ікон, Єгор, АР, АТР, Дон, Зорі, ККУ, КНУ, КПІ, Карл, Кіпр, МО, НДР, ООС, ОП, Пол, РСР, ФБР, бар, вир, горя, д-р, жир, кара, кас, кб, коди, козир, комі, кону, коси, коти, крон, куб, кум, мур, оп, ох, рок, сорт, сої, хорі, чом, чорт, БТР, ГУР, Еко, Зоя, КБ, КПП, КХЛ, Кіт, МОК, МОП, НОК, Тур, ФО, ФОП, Шоу, акорд, дір, кару, кат, кози, кокс, коми, коржі, корми, корму, корті, коса, косу, кури, кущ, кіз, кін, лоб, лот, мод, мок, нон, нот, ок, ос, пер, топ, торг, тою, укол, фору, хори, АО, Боб, Гора, Гори, Жорж, ЗОШ, Зої, КА, КВК, КВУ, ККД, КРУ, КТ, КУН, Кан, Керч, Коен, Коля, Коран, Корею, Курт, Курц, Кіра, МОУ, Мур, ОК, ПДР, ПЛР, ПМР, ПСР, Торо, Форд, Цар, Чоп, Шон, бору, бос, бояр, бур, вір, декор, док, жар, зорю, йод, карб, карі, кво, кеш, коза, козу, кома, комір, короп, корти, косі, коша, крос, крою, кру, кт, кук, кун, куш, кіп, кіс, лорд, лох, мол, морг, морю, норд, нори, оку, опор, орд, оре, поп, порі, сою, соя, торо, торі, упор, фол, форд, форт, фур, хо, хол, щур, якір, Ір, Бар, Борг, Борщ, Горі, Гр, ЕОМ, Зорю, КВН, КДК, КПРФ, КСП, КУ, КУА, Кері, Клер, Клод, Коль, Комі, Кота, Коха, Кук, Кущ, Кі, Кіри, Лоу, МОМ, НКО, ОО, ОС, Об, ПНР, Порт, Рой, СЗР, УЦР, Фог, ЦАР, ШОС, Щур, ЮКОС, бой, бон, бора, бот, вар, гоп, горб, горю, ер, зол, йо, йон, каш, кеп, кий, кит, клон, клір, кобра, ковдр, коді, коко, комар, копа, копи, коржа, корки, корок, кором, корон, корою, косо, коту, курю, кюрі, кіч, кіш, лом, лора, лір, мар, мору, мох, нора, нору, нір, окоп, ом, роб, ром, рос, скот, сов, сом, сос, спор, сюр, тар, тер, тир, торф, фар, фора, хлор, чар, шкур, шов, якоря, іон, бір, ворс, горн, дог, дорн, еро, жом, йой, йорк, каз, кал, кап, кард, каре, кедр, керн, кия, кляр, кобри, кода, кока, коки, коле, колю, комор, коне, коню, корал, корту, корчі, коряк, коте, коші, кує, лов, лорі, мора, моро, морс, нар, норі, орт, поз, роз, рою, роя, сур, тора, тори, торс, флор, фори, фтор, хора, хур, цур, шори, шпор, якорі, бер, гер, зоре, кагор, козар, коргі, кормі, куп, лож, рої, узор, хорт, щир, яро, ЄАР, ЄДР, ЄКР, ЄНР, ЄР, ІЛР, ІОЦ, Ікар, Ікер, Іо, Іов, Іро, АПР, БНР, Бер, Бора, Боре, Борн, Бору, Борю, Боря, Борі, Бош, Бояр, Боєр, Бір, ВВР, ВОГ, ВОХР, Вар, Вер, Вир, Во, Вон, Ворт, Гер, Гоа, Гог, Гой, Горб, Горе, Горн, Горо, Гору, Гоф, Гоц, Гою, Гоя, Гої, ДКО, ДКР, ДОЗ, ДОС, ДР, Дора, Доре, Дори, Дорн, Доро, Дору, Дорі, Доч, Діор, Ейр, Екою, Ектор, Еол, Еро, Жир, Жора, Жори, Жоро, Жору, Жорі, Жур, ЗВР, ЗЗР, ЗР, Здор, Зой, Зон, Зоре, Зою, Зоє, Йов, Йон, Йора, Йорг, Йори, Йорк, Йоро, Йору, Йорі, Йорґ, КІА, КАС, КБЗ, КВЦ, КВт, КД, КДУ, КЗ, КЗРК, ККП, КМА, КМС, КМЦ, КНП, КНС, КОДА, КОДу, КОДі, КОРДу, КОРДі, КПЧ, КРОК, КРТ, КСД, КТБ, КТС, КУК, КЮЗ, Кай, Кара, Каре, Кари, Каро, Карп, Карр, Кару, Карі, Катр, Кац, Качор, Каю, Кая, Кає, Каї, Каїр, Кей, Кен, Керр, Кет, Кеш, Кею, Кея, Кеї, Кий, Кира, Кире, Киру, Кирі, Кию, Кия, Киї, Клар, Клок, Кнур, Коба, Кобе, Коби, Кобо, Кобу, Кобі, Ковч, Ковш, Кодра, Кодри, Кодро, Кодру, Кодрі, Коза, Козар, Кози, Козир, Козо, Козу, Козяр, Козі, Кокер, Коко, Колер, Колю, Колі, Комар, Комо, Комор, Кона, Конор, Конт, Кону, Коні, Корда, Корди, Корду, Корді, Корей, Кореє, Коржа, Коржу, Коржі, Корма, Корми, Кормо, Корму, Кормі, Корні, Короп, Коррі, Корфу, Корха, Корху, Корцю, Корця, Корці, Корша, Коршу, Корші, Коряк, Коса, Косар, Коси, Косо, Кост, Косу, Косі, Коте, Коти, Коту, Коті, Коул, Кофі, Коху, Коца, Коцар, Коцу, Коцур, Коці, Кочур, Кошар, Коші, Крот, Кроу, Кру, Ксю, Кун, Кура, Кури, Куро, Куру, Курі, Кут, Куц, Куч, Кюрі, Кірк, Кіро, Кіру, Кірш, Кірі, Кіш, ЛОМ, ЛОС, Ло, Лоа, Лог, Лоз, Лой, Лок, Лора, Лорд, Лори, Лоро, Лору, Лорі, Лою, Лоя, Лої, Лір, МБР, МНР, Моа, Мойр, Мон, Моро, Мотр, НВР, НКР, НОП, НР, НТР, Нар, Ной, Нора, Норе, Норт, Нору, Норі, Нос, Ною, Ноя, Ної, Нур, Ніор, ОБ, ОВ, ОЕ, ОЗ, ОКР, ООП, ОРД, ОРТ, ОУР, Оз, Ок, Орф, ПКР, ПОРП, ПЦР, Пдр, Поп, Порш, РО, РОА, РПР, РТР, Роб, Рог, Род, Роз, Рон, Рорк, Рорі, Роу, Рох, Рош, Рою, Роя, Рої, Рур, СВР, СКР, СОУ, СР, СРР, СФР, Сар, Скок, Скоп, Скора, Скору, Соб, Сол, Сом, Сою, Соя, Соєр, Сої, ТОТ, ТПР, ТР, Тод, Тора, Торе, Тори, Торн, Тору, Торч, Торі, УОП, УСР, Уорд, Флор, Форе, Фот, ХНР, Хорн, Хорс, Хорт, ЦБР, ЦО, ЦР, ЦСР, Цир, Цой, Цорн, Цою, Цоя, Цої, ЧР, ЧСР, Шер, Шоа, Шом, Шора, Шоре, Шору, Шорі, Шот, Шур, Щорс, Юко, Юкон, Юро, ЯМР, Явор, Якоб, Яков, авр, агор, акр, аорт, аур, аїр, боа, бод, бом, борд, боре, бори, боро, борю, борі, боя, брр, вкой, вкою, вов, воу, втор, гар, гир, гов, гой, гок, горл, горо, гот, гофр, гоц, гою, гоя, гої, гро, дож, домр, дот, дох, дою, дояр, дур, дьор, екер, еон, жер, жох, зир, змор, зоб, зорб, зори, йог, йож, йол, йорж, йот, кА, кБ, кВ, кВт, кГц, кДа, кДж, кПа, кав, кайр, камор, каон, капор, карг, карк, карм, каро, ках, каюр, квок, кгм, кгс, кеб, кег, кед, кек, керм, кет, кив, кил, кип, кирп, кирт, кис, ких, киш, кию, киюр, киї, клир, клоп, кнур, коал, коат, кобз, кобро, кобру, кобрі, кобур, коде, кодер, кодл, кодо, козо, козі, кокор, коку, колар, колб, колюр, комо, конар, кони, конур, коняр, копер, копо, копра, копре, копри, копро, копру, копрі, копт, копу, копі, копір, корба, корби, корбо, корбу, корбі, корде, корду, корді, корже, коржу, корив, корид, корит, кориш, корка, корку, корма, корме, кормо, корне, корну, корні, короб, корте, коруй, корун, корую, корує, корцю, корця, корці, корча, корчу, корюк, корім, косар, косе, котя, котяр, коті, кофра, кофре, кофри, кофру, кофрі, кофт, коці, кочу, кошар, кошм, кошу, коїв, коїш, кпи, крої, крю, кря, куй, курд, кус, куч, кую, кх, кхе, кхи, кхм, кюре, кіот, кірх, лар, лоа, лон, лоре, лори, лору, лою, лої, м-р, мкР, мож, мойр, морд, морж, мори, морф, морщ, норо, нош, обор, оков, ори, орк, орю, покор, поре, поро, порю, пою, рож, рол, рох, рур, скоб, ской, скок, скол, скора, скоре, скори, скорс, скору, скорч, скорю, скорі, скоч, скою, соб, соф, сох, соє, сір, тог, тол, торб, торе, торк, тору, торю, тоє, укой, укою, утор, фок, форо, форі, фот, фоє, ход, хоп, хорд, хоре, хоро, хро, цок, цоп, цьор, чос, чот, чур, швор, шир, шкод, шкот, шкір, шоп, штор, юко, юкою, юнкор, юро, яком, якорю, іжор, ікол, ікос, ікро, іскор, Ґоґ, ґар, ґо</warning>
    <warning id="e5">Message: Потенційна помилка: прикметник не узгоджений з іменником: "бойових": [мн.: родовий, знахідний (іст.)] і "характер": [ч.р.: називний, знахідний] Offset: 14. Replacement: бойових характерів, бойовий характер</warning>
    <warning id="e6">Message: Після голосної зі звуком і/и варто писати й або та: скільки «й» чого, скільки «та» чого Offset: 143. Replacement: й, та</warning>
    <warning id="e7">Message: Після голосної зі звуком і/и варто писати й або та: виїхали «й» невістка, виїхали «та» невістка Offset: 86. Replacement: й, та</warning>
    <warning id="e8">Message: Якщо порядковий числівник закінчується на приголосний або на йотований ю, ї, пишемо тільки останню букву, а інакше - дві останні. Offset: 63. Replacement: 93-ї</warning>
    <warning id="e8">Message: Потенційна помилка: прикметник не узгоджений з іменником: "російських": [мн.: родовий, знахідний (іст.)] і "солдат": [ч.р.: називний] Offset: 114. Replacement: російських солдатів, російський солдат</warning>
    <warning id="e9">Message: Після голосної зі звуком і/и варто писати й або та: катували «й» на, катували «та» на Offset: 303. Replacement: й, та</warning>
    <warning id="e10">Message: Вжито кириличні літери замість латинських на позначення римської цифри Offset: 107. Replacement: III</warning>
    <warning id="e10">Message: Знайдено потенційну орфографічну помилку. Offset: 170. Replacement: Єрошевича, Гриневича, Кротевича, Ярошевича</warning>
  </warnings>
  <errors/>
</root>
