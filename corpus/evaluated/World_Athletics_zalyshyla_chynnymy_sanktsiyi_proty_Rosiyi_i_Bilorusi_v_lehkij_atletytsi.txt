<root>
  <metadata>
    <source>Суспільне Новини | Suspilne Novyny</source>
    <author>Євген Мороз</author>
    <title id="e1">World Athletics залишила чинними санкції проти Росії і Білорусі в легкій атлетиці</title>
    <language>uk</language>
    <publication_time>2025-03-25T12:49+02:00</publication_time>
    <reference>https://suspilne.media/sport/978955-world-athletics-zalisila-cinnimi-sankcii-proti-rosii-i-bilorusi-v-legkij-atletici/</reference>
  </metadata>
  <document>
    <h>Світова легка атлетика (World Athletics) залишила чинними санкції проти Росії та Білорусі. Відповідне рішення ухвалила рада світової легкоатлетичної федерації.</h>
    <p id="e2">Чинні санкції проти Росії та Білорусі в легкій атлетиці передбачають повне відсторонення спортсменів з цих країн від міжнародних змагань — їм заборонено виступати навіть під «нейтральним» прапором. Як пояснив президент World Athletics Себастьян Коу, рішення залишатиметься чинним — лише у разі зміни «поточної ситуації» щодо війни в Україні його можуть переглянути.</p>
    <q id="e3">«Рада вважає поточні санкції адекватними і не вважає потрібним їх змінювати чи доповнювати, якщо тільки поточна ситуація не погіршиться або ж не буде досягнуто мирної угоди», — сказав Коу за підсумками засідання ради World Athletics.</q>
    <p>Санкції проти Росії та Білорусі набули чинності наприкінці лютого 2022 року — одразу після повномасштабного вторгнення РФ в Україну. З того часу Світова легка атлетика не послаблювала їх — через це російські та білоруські спортсмени пропустили всі головні старти, зокрема не були представлені на Олімпіаді-2024.</p>
    <p id="e4">При цьому Коу припускав можливість повернення російських та білоруських легкоатлетів до виступів у міжнародних змаганнях. Наприкінці лютого, даючи інтервʼю у статусі кандидата у президенти МОК, очільник World Athletics говорив, що на це рішення вплине завершення бойових дій в Україні.</p>
  </document>
  <warnings>
    <warning id="e1">Message: Після голосної зі звуком і/и варто писати й або та: Росії «й» Білорусі, Росії «та» Білорусі Offset: 53. Replacement: й, та</warning>
    <warning id="e2">Message: Знайдено потенційну орфографічну помилку. Offset: 245. Replacement: Кому, Шоу, КПУ, Код, КМУ, КСУ, Коду, Колу, Кору, ККУ, КНУ, Ко, Кону, Косу, КВУ, КРУ, МОУ, Козу, Ком, Кру, КУ, Кох, Лоу, Коту, Кок, КДУ, КО, КОД, КОДу, КОР, Кобу, Кон, Кос, Кот, Коул, Коху, Коц, Коцу, Кроу, Роу, СОУ, Воу, Кой, Коку, Копу, Кочу, Кошу, Кою, Ко у</warning>
    <warning id="e3">Message: Після голосної зі звуком і/и варто писати й або та: адекватними «й» не, адекватними «та» не Offset: 41. Replacement: й, та</warning>
    <warning id="e3">Message: Знайдено потенційну орфографічну помилку. Offset: 184. Replacement: Кому, Шоу, КПУ, Код, КМУ, КСУ, Коду, Колу, Кору, ККУ, КНУ, Ко, Кону, Косу, КВУ, КРУ, МОУ, Козу, Ком, Кру, КУ, Кох, Лоу, Коту, Кок, КДУ, КО, КОД, КОДу, КОР, Кобу, Кон, Кос, Кот, Коул, Коху, Коц, Коцу, Кроу, Роу, СОУ, Воу, Кой, Коку, Копу, Кочу, Кошу, Кою, Ко у</warning>
    <warning id="e4">Message: Знайдено потенційну орфографічну помилку. Offset: 10. Replacement: Кому, Шоу, КПУ, Код, КМУ, КСУ, Коду, Колу, Кору, ККУ, КНУ, Ко, Кону, Косу, КВУ, КРУ, МОУ, Козу, Ком, Кру, КУ, Кох, Лоу, Коту, Кок, КДУ, КО, КОД, КОДу, КОР, Кобу, Кон, Кос, Кот, Коул, Коху, Коц, Коцу, Кроу, Роу, СОУ, Воу, Кой, Коку, Копу, Кочу, Кошу, Кою, Ко у</warning>
  </warnings>
  <errors/>
</root>
