<root>
  <metadata>
    <source>Суспільне Новини | Suspilne Novyny</source>
    <author id="e2">Олександр Гордієнко, Поліна Гожбур</author>
    <title>«Авто на фронті — це життя»: ветеран збирає гроші на військові багі, які майструють у Миколаєві</title>
    <language>uk</language>
    <publication_time>2025-03-25T20:24+02:00</publication_time>
    <reference>https://suspilne.media/mykolaiv/979349-avto-na-fronti-ce-zitta-veteran-zbirae-grosi-na-vijskovi-bagi-aki-majstruut-u-mikolaevi/</reference>
  </metadata>
  <document>
    <h></h>
    <h>Петро Буряк — ветеран російсько-української війни та засновник благодійного фонду «Незламні воїни» продає картини на аукціоні, адже збирає мільйон гривень на пʼять багі Силам оборони України. Чоловік планує придбати автівки в Миколаєві, станом на 25 березня дві машини вже переобладнують.</h>
    <p>Про це кореспондентам Суспільного розповів ветеран, благодійник та ініціатор аукціону Петро Буряк.</p>
    <p>Петро Буряк експонує картини, які йому подарував друг зі Сполучених Штатів, у львівському «Довженко-центрі». Чоловік організував онлайн аукціон цих 11 полотен, що триватиме до 25 квітня 2025 року.</p>
    <p id="e1">«Подарував на фонд, каже: «Я тобі їх даю, продай і купи хлопцям те, що потрібно». Ми вирішили зробити аукціон й на вторговані гроші купити пʼять багі. Як я кажу: «Автомобіль на фронті — це є життя», — розповідає ветеран.</p>
    <p>За словами Петра, це картини львівських художників 90-х років, написані олією. Стартова ціна одного полотна — від двох до чотирьох тисяч гривень, а мінімальний крок аукціону складає 300 гривень.</p>
    <p>«Людина, яка поставить найбільшу ставку та виграє картину, за бажанням зможе з нами поїхати на фронт і особисто передати цей автомобіль нашим захисникам», — говорить благодійник.</p>
    <p>У миколаївській автомайстерні для Петра вже переобладнують дві цивільні автівки у багі, а саме «Subaru» і «ВАЗ». З машин зрізали двері та крила, видалили зайву електрику, збільшили дорожній просвіт, перебрали та посилили ходову, також наварили нові каркаси та елементи кузова, розповідає автослюсар Микола.</p>
    <p>«Відсотків на 40 одна з них зібрана. Залишилось оформити багажний відсік, встановити пасажирське місце та оформити передню частину», — каже чоловік.</p>
    <p id="e3">Власник автомайстерні Ігор Казьмін розповідає, машинам ще необхідно поставити нові колеса та зробити мінімальний косметичний ремонт кузова. За два тижні автівки для різних бригад будуть готові.</p>
    <p>«Автівки призначені для підвозу боєкомплектів, евакуації поранених — це основна частина їх роботи. Автомобілі першого краю працюють на самому нулі. Швидкі, дуже маневрові», — говорить чоловік.</p>
    <p>У цій майстерні за час повномасштабного вторгнення переобладнали понад 80 подібних машин, каже Ігор.</p>
    <p>Слідкуйте за головними новинами Миколаєва та області у Telegram, Viber, YouTube, Facebook та Instagram.</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 28. Replacement: Пожбур</warning>
    <warning id="e3">Message: Знайдено потенційну орфографічну помилку. Offset: 27. Replacement: Кузьмін</warning>
  </warnings>
  <errors/>
</root>
