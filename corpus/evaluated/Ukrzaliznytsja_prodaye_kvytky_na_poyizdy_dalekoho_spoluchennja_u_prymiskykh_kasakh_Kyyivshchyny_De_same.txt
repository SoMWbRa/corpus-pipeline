<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>Укрзалізниця продає квитки на поїзди далекого сполучення у приміських касах Київщини. Де саме</title>
    <language>uk</language>
    <publication_time>2025-03-25T19:19+02:00</publication_time>
    <reference>https://suspilne.media/kyiv/979359-ukrzaliznica-prodae-kvitki-na-poizdi-dalekogo-spolucenna-u-primiskih-kasah-kiivsini-de-same/</reference>
  </metadata>
  <document>
    <h>Сьогодні, 25 березня, Укрзалізниця розпочала продаж квитків на поїзди далекого сполучення у низці приміських кас Київщини. Також цим касам подовжили графік роботи.</h>
    <p>Про це повідомляє пресслужба Укрзалізниці.</p>
    <p id="e1">«Поки Укрзалізниця ліквідовує наслідки кібератаки і нема змоги купити квитки онлайн, мешканцям Києва та Київщини не потрібно їхати до великих вокзалів, аби придбати квиток», — йдеться у повідомленні.</p>
    <p>Цілодобово працюють каси на станціях:</p>
    <ul>
      <li>Калинівка</li>
      <li>Бориспіль</li>
      <li>Бровари</li>
      <li>Видубичі</li>
      <li>Яготин</li>
      <li>Баришівка</li>
      <li>Березань</li>
      <li>Гнівань</li>
    </ul>
    <p>Касам на станціях Боярка, Брівки, Чорнорудка, Звягель продовжили графік роботи до 21:00. Крім того, для посилення роботи кас далекого сполучення залучили касирів із приміських станцій, зауважили в Укрзалізниці.</p>
    <p>Сьогодні, 25 березня, залізничний вокзал у Києві працює у посиленому режимі. Черги в касах контролюють працівники УЗ, поїзди рухаються згідно із графіком.</p>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки. Зокрема, в УЗ пояснили, що для того, щоб здати квиток, потрібно хоча б за годину до відправлення рейсу надіслати на електронну пошту services.uz.gov.ua@gmail.com скан-копію або чітке фото квитка та контактний номер телефону. Заявку про повернення опрацюють протягом 3 діб з моменту відновлення роботи систем.</p>
  </document>
  <warnings>
    <warning id="e1">Message: Після голосної зі звуком і/и варто писати й або та: кібератаки «й» нема, кібератаки «та» нема Offset: 50. Replacement: й, та</warning>
  </warnings>
  <errors/>
</root>
