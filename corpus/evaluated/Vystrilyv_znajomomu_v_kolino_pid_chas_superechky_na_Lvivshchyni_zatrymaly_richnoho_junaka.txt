<root>
  <metadata>
    <source>Суспільне Новини | Suspilne Novyny</source>
    <author>Наталія Карнаух</author>
    <title>Вистрілив знайомому в коліно під час суперечки: на Львівщині затримали 19-річного юнака</title>
    <language>uk</language>
    <publication_time>2025-03-25T17:01+02:00</publication_time>
    <reference>https://suspilne.media/lviv/979251-vistriliv-znajomomu-v-kolino-pid-cas-superecki-na-lvivsini-zatrimali-19-ricnogo-unaka/</reference>
  </metadata>
  <document>
    <h>На Львівщині затримали 19-річного мешканця Шептицького, який під час конфлікту зі знайомим вистрілив йому в коліно та втік. Мешканцю райцентру загрожує до семи років вʼязниці.</h>
    <p>Про це повідомили у відділі комунікації поліції Львівщини.</p>
    <p>Конфлікт трапився 24 березня, близько 20:20, у підʼїзді багатоповерхівки на вулиці Набережній у Шептицькому. Під час суперечки 19-річний юнак вистрілив 24-річному опоненту в коліно, після чого втік. Медики діагностували у чоловіка рвану рану лівого колінного суглоба.</p>
    <p>Правоохоронці розшукали жителя Шептицького і затримали його. Слідчі встановили, що він стріляв у чоловіка з пістолета для відстрілу гумових куль. Як виявилось, юнака вже неодноразово притягували до кримінальної відповідальності.</p>
    <p id="e1">Мешканцю райцентру повідомили про підозру за ч.4 ст.296 (Хуліганство) Кримінального кодексу України. Йому загрожує позбавлення волі на строк від трьох до семи років. Невдовзі суд обере запобіжний захід.</p>
  </document>
  <warnings>
    <warning id="e1">Message: Відсутній дефіс або пробіл між словом і числом Offset: 45. Replacement: ч. 4, ч.-4</warning>
    <warning id="e1">Message: Відсутній дефіс або пробіл між словом і числом Offset: 49. Replacement: ст. 296, ст.-296</warning>
  </warnings>
  <errors/>
</root>
