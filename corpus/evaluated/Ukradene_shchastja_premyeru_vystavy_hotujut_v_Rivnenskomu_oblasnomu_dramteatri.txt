<root>
  <metadata>
    <source>Суспільне Новини | Suspilne Novyny</source>
    <author>Марія Степанчук, Юрій Чорнобривець, Юлія Пашкевич</author>
    <title>«Украдене щастя»: премʼєру вистави готують в Рівненському обласному драмтеатрі</title>
    <language>uk</language>
    <publication_time>2025-03-25T16:33+02:00</publication_time>
    <reference>https://suspilne.media/rivne/979139-ukradene-sasta-premeru-vistavi-gotuut-v-rivnenskomu-oblasnomu-dramteatri/</reference>
  </metadata>
  <document>
    <h>Виставу «Украдене щастя» Івана Франка покажуть у Рівненському обласному драматичному театрі. Премʼєра запланована на 27 та 29 березня. Як розповів режисер постановки Степан Пасічник, вистава пройде у форматі сцена «На сцені».</h>
    <p>На репетиції вистави побувало Суспільне.</p>
    <p>Репетиція вистави «Украдене щастя» за мотивами пʼєси Івана Франка проходить на сцені Рівненського обласного драмтеатру. Роль Миколи Задорожнього виконує актор Олексій Титаренко.</p>
    <p>«Всі знають цього Миколу, як доволі старшого, старого ніби чоловіка. Ми цього разу пішли трішки в іншу історію — і він не гірший скажімо за Михайла, він такий самий скажімо вродливий, як Михайло, і не такий вже й старий, так би мовити», — зауважив Олексій Титаренко.</p>
    <p>Виконавець ролі Миколи Задорожнього поділився, що думає про виставу:</p>
    <p id="e1">«Коли вже занурилися в саму роботу, зрозуміли наскільки глибинна роль, наскільки глибинний матеріал, і наскільки багато всього треба звідти взяти і витягнути на поверхню».</p>
    <p>Акторка драмтеатру Юлія Ганущак зʼявиться на сцені у ролі Анни:</p>
    <p>«Персонаж для мене досить складний. Я трішки з початку нашої роботи не бачила себе в цьому персонажі, але це навпаки цікавіше, коли персонаж, якого ти будеш грати тобі невластивий. Набагато цікавіше над ним працювати, тому що це такий своєрідний виклик, який ти собі ставиш. І потім класне відчуття коли тобі вдається з ним подружитися і втілити його на сцені».</p>
    <p>Виставу «Украдене щастя» поставив режисер Степан Пасічник.</p>
    <p id="e2">«Погляд театру на ті запитання, які вже понад 100 років турбують не тільки Україну, не тільки наше суспільство, але по силі і потужності цієї пʼєси турбують людину, як таку», — зазначив режисер-постановник.</p>
    <p>За словами Степана Пасічника, вистава відбуватиметься у форматі сцена «На сцені»:</p>
    <p id="e3">«Глядачі сидітимуть на сцені і актори будуть грати в максимальній присутності до глядача».</p>
    <p>Премʼєра «Украденого щастя» у Рівненському обласному драмтеатрі відбудеться 27 та 29 березня.</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
  <warnings>
    <warning id="e1">Message: Після голосної зі звуком і/и варто писати й або та: взяти «й» витягнути, взяти «та» витягнути Offset: 146. Replacement: й, та</warning>
    <warning id="e2">Message: Після голосної зі звуком і/и варто писати й або та: силі «й» потужності, силі «та» потужності Offset: 124. Replacement: й, та</warning>
    <warning id="e3">Message: Між двома голосними варто писати й: сцені «й» актори, сцені «та» актори Offset: 29. Replacement: й, та</warning>
  </warnings>
  <errors/>
</root>
