<root>
  <metadata>
    <source>Суспільне Новини | Suspilne Novyny</source>
    <author id="e1">Анна Косарінова</author>
    <title>Не давав Авдіївку зімкнути у кільце. Інтервʼю з дружиною загиблого воїна та засновника бренду комбучі Кирила Ульмана</title>
    <language>uk</language>
    <publication_time>2025-03-25T09:29+02:00</publication_time>
    <reference>https://suspilne.media/dnipro/976905-ne-davav-avdiivku-zimknuti-u-kilce-intervu-z-druzinou-zagiblogo-voina-ta-zasnovnika-brendu-kombuci-kirila-ulmana/</reference>
  </metadata>
  <document>
    <h>Кирило з Дарією мріяли про велику родину та щасливе майбутнє. Закохані встигли лише розписатися — і чоловік повернувся на фронт. За пів року після одруження Кирило загинув від кулі снайпера під Авдіївкою. Він разом із побратимами не давав зімкнути кільце навколо міста.</h>
    <p>Спогади дружини про Кирила Ульмана — в матеріалі Суспільного.</p>
    <p>За словами Дарії, вони з коханим познайомилися у листопаді 2022 року через соцмережі. Кирило тоді вже служив у війську. Чоловік побачив її профіль у спільних друзів, стежив за сторінкою кілька тижнів. Зважився написати, розповіла жінка, коли вона потрапила в аварію.</p>
    <p>«Він вирішив, що це знак, і він написав мені: “Ти розібралася з машиною? Пішли на каву”. Сходили на три побачення, це прям було підряд, і потім поїхали: світом, Україною. Я по роботі, він по роботі. І дистанційно закручували стосунки до критичного моменту, коли він поїхав на Бахмут. Була змога приїздити: коли він мав вільні дні від чергування, то він приїздив до мене на 1-2 дні в Київ, і я не нехтувала можливістю приїхати в Донецьку область», — розповіла дівчина.</p>
    <p id="e2">Дарія зазначила: важко було, коли Кирило по три дні не виходить на звʼязок. Спочатку, додала дівчина, відволікала себе роботою, але були дні, коли лежала увесь час на дивані і плакала.</p>
    <p id="e3">«Були чітко розставлені пріоритети. Я не мала права сказати: іди в СЗЧ, прострель ногу, бо я хочу, щоб ти був удома. Ні, існує війна, вона на першому місці, а я посідаю законне друге», — сказала Дарія.</p>
    <p>Вона пригадала: через пів року після знайомства чоловік зробив їй пропозицію, а через вісім місяців вони побралися.</p>
    <p>«Захотів через три, але вагався, що я йому відмовлю. Ми приїхали в ресторан наших друзів. Він увесь тремтить. Мені їсти не хотілось, бо після тренувань, а він, бо хвилювався. І він каже: “Так, годі, потім доїмо”. А там відкрита кухня. Позаду стали вся кухня, СММ з фотоапаратом, він так мило став на колінко. Я ще не знала, на якій руці носиться обручка, запитала у нього, і нам це зафільмували», — розповіла жінка.</p>
    <p>Чоловік розказував Дарії: хоч не мав досвіду у військовій справі, проте готовий був узяти до рук зброю ще задовго до початку повномасштабного вторгнення.</p>
    <p id="e4">«Він сказав, що розумів, що буде війна. Посидів, поговорив сам із собою, прийняв рішення, що буде доєднуватись. Сказав: у мене є чіткий шлях. Зібрав рюкзак речей і пішов тикатись-микатись з ветеранами АТО. Зробили добровольче угрупування: то волонтерили, то допомагали. Потім доєдналися до бригади й у складі ЗСУ вони зʼявилися в Третій штурмовій», — пригадала дружина.</p>
    <p id="e5">За словами жінки, Кирило швидко опанував усі види зброї і став професійним військових, хоч воювати він пішов добровольцем.</p>
    <p>«Кирило був доволі соромʼязливий. Він розповідав мені про важкі операції, коли траплялися котли, з яких ти маєш вириватись, ведення бойових дій на території, де незручно. Не нехтував чергуваннями. Але я не очікувала. Він не розповідав, що були моменти, коли він змінював хід бою, ухвалював критичні рішення. Він два метри зросту був, міг вийти з окопу, кинути гранату в бік ворога, вони припиняли вогонь, і могли наші приймати рішення», — сказала Дарія.</p>
    <p>На початку лютого 2023-го Кирила перекинули на Авдіївський напрямок. Загинув чоловік 15 лютого поблизу Коксохімічного заводу від кулі снайпера. Дівчина зазначила, що того дня погано почувалася, ніби щось відчувала.</p>
    <p id="e6">«14 лютого знову зізнався мені у коханні. І в ніч на 15-те він пішов допомагати, щоб не відрізали “дорогу життя”, і не стався котел в Авдіївці. Він поїхав ще з одним головним сержантом діставати боєкомплекти. Поки вони їх носили, то летіли і КАБи, і ракети, і різні вибухові прилади вибухали в метрі від них, що це вже могла бути смерть. Кирило під час шляху евакуював ще декількох побратимів і надав якісну допомогу. Далі вони пішли в посадку, і був дуже близький бій, який зменшувався з 800 метрів. Він став на прострелену позицію, де хвилинами раніше загинув його побратим. І в якийсь момент Кирило підняв голову, і його зняв снайпер», — розповіла Дарія про останні хвилини життя коханого.</p>
    <p id="e7">Дівчина зазначила: вона поділяла позицію Кирила щодо війни і ніколи не оскаржувала його вибір.</p>
    <p>«Якщо я обрала цього чоловіка в партнери, то я маю стати опорою, а не людиною, яка буде віяти сумніви на рахунок обраної позиції. Ми мріяли про трьох діток, собаку. Я то купила йому собаку, але він її вже не бачив. Діти були супер близькими планами. Це було не просто мрії, вони всі вже мали імена», — додала Дарія.</p>
    <p>Кирило Ульман народився у Дніпрі, з родиною проживав у Києві. Був засновником виробництва комбучі Godzyki — безалкогольного напою на основі чайного гриба.</p>
    <p>На початку повномасштабного вторгнення чоловік долучився до лав Добровольчого формування територіальної громади в м. Дніпро, яке було створене ветеранами полку «Азов». У грудні 2022 року приєднався до лав Третьої окремої штурмової бригади в складі протитанкового батальйону.</p>
    <p id="e8">Кирилові Ульману на псевдо Німець посмертно присвоїли звання Героя України. Також він був нагороджений нагрудним знаком «Золотий Хрест» за успішне виконання бойового завдання в боях за Кліщіївку Донецької області. На момент загибелі воїнові було 36 років. Поховали Кирила на Алеї Слави Лісового кладовища міста Києва.</p>
    <p>Авторка: Антоніна Чуйко</p>
    <p id="e9">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Косарі нова</warning>
    <warning id="e2">Message: «відволікала» — нерекомендоване слово, кращий варіант: відвертати, відривати. Offset: 102. Replacement: відвертати, відривати</warning>
    <warning id="e2">Message: Після голосної зі звуком і/и варто писати й або та: дивані «й» плакала, дивані «та» плакала Offset: 174. Replacement: й, та</warning>
    <warning id="e3">Message: Знайдено потенційну орфографічну помилку. Offset: 67. Replacement: СІЧ, СЗР, СИЧ, СЗШ</warning>
    <warning id="e4">Message: Знайдено потенційну орфографічну помилку. Offset: 170. Replacement: </warning>
    <warning id="e5">Message: Після голосної зі звуком і/и варто писати й або та: зброї «й» став, зброї «та» став Offset: 56. Replacement: й, та</warning>
    <warning id="e6">Message: Після голосної зі звуком і/и варто писати й або та: летіли «й» КАБи, летіли «та» КАБи Offset: 240. Replacement: й, та</warning>
    <warning id="e6">Message: Знайдено потенційну орфографічну помилку. Offset: 242. Replacement: Аби, Кави, Кари, Каси, Баби, Раби, Куби, Кажи, Кати, Жаби, Хаби, Паби, Кабиш, Кай, Кали, Ками, Кафи, Кахи, Кеби, Киби, Коби, Лаби, Саби, Ваби, Габи, Даби, Кади, Каки, Капи, Карби, Краби, КА Би</warning>
    <warning id="e7">Message: Після голосної зі звуком і/и варто писати й або та: війни «й» ніколи, війни «та» ніколи Offset: 59. Replacement: й, та</warning>
    <warning id="e8">Message: Правильно: «надати», «надавати» Offset: 44. Replacement: надати, надавати</warning>
    <warning id="e9">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
