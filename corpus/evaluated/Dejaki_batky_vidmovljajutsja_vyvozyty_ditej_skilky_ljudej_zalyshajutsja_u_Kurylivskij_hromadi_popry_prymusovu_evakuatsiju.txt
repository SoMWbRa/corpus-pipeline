<root>
  <metadata>
    <source>Суспільне Новини | Suspilne Novyny</source>
    <author>Діана Яців, Роман Кривко</author>
    <title>«Деякі батьки відмовляються вивозити дітей»: скільки людей залишаються у Курилівській громаді попри примусову евакуацію</title>
    <language>uk</language>
    <publication_time>2025-03-25T19:38+02:00</publication_time>
    <reference>https://suspilne.media/kharkiv/979289-deaki-batki-vidmovlautsa-vivoziti-ditej-skilki-ludej-zalisautsa-u-kurilivskij-gromadi-popri-primusovu-evakuaciu/</reference>
  </metadata>
  <document>
    <h>У Курилівській громаді на Харківщині, попри примусову евакуацію, залишаються майже 800 людей. З них 500 — на лівому березі річки Оскіл. Ще три сотні людей перебувають на правобережжі.</h>
    <p>Про це журналісту Українського Радіо Харкова розповів начальник Курилівської сільської військової адміністрації Олександр Баулін.</p>
    <q>У нас є навіть діти, попри обовʼязкову евакуацію. Деякі батьки відмовляються їх вивозити, ховають. Ми їх не можемо знайти.</q>
    <p id="e1">«Коли ми приїжджаємо з превенцією та поліцейськими, щоб вилучити дітей з сімʼї, до прикладу, то не можемо їх знайти. І постійні обстріли. Зруйнована майже вся громада на сьогодні», — розповів Баулін.</p>
    <p>З його слів, нині підрахувати масштаби руйнувань у Курилівській громаді неможливо. До повномасштабного вторгнення тут мешкало близько 12 тисяч людей, після деокупації — понад чотири тисячі.</p>
    <p id="e2">«КАБи, дрони, артилерія — все дострілює. Неможливо сказати, що у певних населених пунктах найбільше обстрілів по всій громаді. Динаміка надання допомоги від міжнародних фондів не зменшилася. У нас постійно сидять представники товариства “Червоний Хрест” і ADRA», — каже начальник Курилівської сільської військової адміністрації.</p>
    <p>Він також наголосив, що наразі безпекова ситуація дозволяє евакуюватися усім, хто залишився у громаді. Людям пропонують прихистки у безпечнішому місці.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">Message: «поліцейськими» - помилкове слово, виправлення: поліційний, поліціянт, поліцай. Offset: 37. Replacement: поліційний, поліціянт, поліцай</warning>
    <warning id="e2">Message: Знайдено потенційну орфографічну помилку. Offset: 1. Replacement: Аби, Кави, Кари, Каси, Баби, Раби, Куби, Кажи, Кати, Жаби, Хаби, Паби, Кабиш, Кай, Кали, Ками, Кафи, Кахи, Кеби, Киби, Коби, Лаби, Саби, Ваби, Габи, Даби, Кади, Каки, Капи, Карби, Краби, КА Би</warning>
  </warnings>
  <errors/>
</root>
