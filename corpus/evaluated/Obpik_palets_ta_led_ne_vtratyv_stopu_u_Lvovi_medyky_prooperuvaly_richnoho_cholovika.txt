<root>
  <metadata>
    <source>Суспільне Новини | Suspilne Novyny</source>
    <author id="e1">Володимир Піняжко</author>
    <title>Обпік палець та ледь не втратив стопу: у Львові медики прооперували 50-річного чоловіка</title>
    <language>uk</language>
    <publication_time>2025-03-26T16:04+02:00</publication_time>
    <reference>https://suspilne.media/lviv/979967-obpik-palec-ta-led-ne-vtrativ-stopu-u-lvovi-mediki-prooperuvali-50-ricnogo-colovika/</reference>
  </metadata>
  <document>
    <h>Опікові хірурги лікарні святого Луки Першого медичного обʼєднання Львова прооперували 50-річного Олександра з передмістя Львова. Чоловік обпік палець, внаслідок чого ледь не втратив усю стопу.</h>
    <p>Про це повідомили в Першому медичному обʼєднанні Львова.</p>
    <p id="e2">50-річний Олександр Хороленко із передмістя Львова працює електриком. На початку осені 2024 року він заснув біля багаття на риболовлі. Прокинувся від того, що на лівій нозі загорілося взуття. Так чоловік обпік палець. За три місяці лікування опіку ситуація лише погіршилася — палець посинів. Річ у тому, що Олександр хворіє на цукровий діабет І типу. Ця хвороба уповільнює загоєння та регенерацію ран.</p>
    <p id="e3">Після того, як Олександр звернувся до опікових хірургів лікарні святого Луки, там виявили, що на місці опіку розвинулася інфекція та вразила кістку, виник остеомієліт . Запалення поширилося на підошву та сухожилля, а з рани витікав гній. Чоловікові могли ампутувати всю стопу.</p>
    <p id="e4">Щоб цього не сталося, лікарі ампутували палець, очистили тканини від некрозів та кілька тижнів проводили VAC-терапію. Аби підготувати рану до пересадки шкіри, її закрили ВТМ-покриттям</p>
    <p>«Нам потрібен був повноцінний шар мʼяких тканин, який вирівняв би рану та сховав кістку. І за допомогою BTM ми цього досягли, і вже на цей шар пересадили власну шкіру пацієнта, яку взяли зі стегна. Такі пацієнти з діабетом є дуже важкі, а лікування надзвичайно складне і довготривале. Складно було боротися з таким запальним процесом в нозі», — розповів завідувач Центру термічної травми та пластичної хірургії лікарні святого Луки Іван Рик.</p>
    <p>Шкіра зі стегна вже прижилася на стопі. Олександр каже, що для діабетиків дуже важливо одразу звернутися до лікаря, якщо є хоч якась рана, а не зволікати, як це було у його випадку.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 10. Replacement: Пінявко, пін-яжко</warning>
    <warning id="e2">Message: Знайдено потенційну орфографічну помилку. Offset: 20. Replacement: Короленко, Хроленко, Хор оленко, Хорол енко</warning>
    <warning id="e3">Message: Не ставте пробіл перед крапкою. Offset: 166. Replacement: .</warning>
    <warning id="e4">Message: Знайдено потенційну орфографічну помилку. Offset: 170. Replacement: </warning>
  </warnings>
  <errors/>
</root>
