<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>У Києві для ветеранів та ветеранок організують освітній ярмарок</title>
    <language>uk</language>
    <publication_time>2025-03-25T19:53+02:00</publication_time>
    <reference>https://suspilne.media/kyiv/979337-u-kievi-dla-veteraniv-ta-veteranok-organizovuut-osvitnij-armarok/</reference>
  </metadata>
  <document>
    <h>У Києві для ветеранів, ветеранок та їхніх родин організовують освітній ярмарок. Там, зокрема, можна буде дізнатися про пільгові умови вступу, можливості перекваліфікації тощо.</h>
    <p>Про це повідомляє заступниця голови КМДА Марина Хонда.</p>
    <p>Зазначається, що для ветеранів, ветеранок та їхніх родичів у Києві створюють певні можливості для навчання. Зокрема, це безоплатне навчання на низці факультетів державних та муніципальних закладів та курси від громадських організацій і міжнародних благодійників.</p>
    <p>Також з міського бюджету компенсують оплату за навчання — до 25 тисяч гривень на рік для киян-ветеранів та ветеранок, які оберуть очну форму освіти. Ця компенсація не має обмежень щодо спеціальності чи навчального закладу. Дізнатися про всі можливості можна у Київ Мілітарі Хаб на Хрещатику, 36, або через гарячу лінію.</p>
    <p>«Проте, щоб зробити зважений вибір, недостатньо лише буклетів або сайтів. Тому ми запускаємо новий для нас формат — освітній ярмарок», — сказала Хонда.</p>
    <p>На заході майбутні абітурієнти зможуть:</p>
    <ul>
      <li id="e1">дізнатися про пільгові умови вступу у 2025 році</li>
      <li id="e2">ознайомитися з можливостями перекваліфікації та нової карʼєри</li>
      <li id="e3">отримати консультації щодо професійної адаптації</li>
      <li id="e4">особисто поспілкуватися з представниками провідних навчальних закладів Києва</li>
    </ul>
    <p>Ярмарок планують провести 28 березня у Vcentri HUB: Дніпровський. Охочі можуть приходити за адресою: вул. Андрія Малишка 25/1. Для участі потрібно зареєструватися. Також можна дізнатися деталі за номером телефону: +380 (800) 30-06-33.</p>
    <p>Раніше повідомлялося, що для ветеранів та ветеранок в Києві проводитимуть навчання у сфері гуманітарного розмінування. Перша група слухачів розпочала навчання у лютому цього року. Курс триватиме 10 тижнів та проходитиме в очному форматі.</p>
    <p id="e5">Також у місті відкрили Кабінет довіри ветерана. Це простір, який створили для підтримки учасників російсько-української війни. Тут можна отримати психологічну підтримку, консультації психіатра, соціальний супровід, юридичну допомогу. Є групи підтримки родин військових та організовують розважальні і навчальні заходи.</p>
    <p id="e6">У межах проєкту «Драйвери» у столиці ветерани й ветеранки з травмами опорно-рухового апарату або ампутацією кінцівок можуть безоплатно навчитися водінню. Зокрема, йдеться про водіння авто на ручному керуванні.</p>
  </document>
  <warnings>
    <warning id="e1">Message: Це речення не починається з великої літери. Offset: 0. Replacement: Дізнатися</warning>
    <warning id="e2">Message: Це речення не починається з великої літери. Offset: 0. Replacement: Ознайомитися</warning>
    <warning id="e3">Message: Це речення не починається з великої літери. Offset: 0. Replacement: Отримати</warning>
    <warning id="e4">Message: Це речення не починається з великої літери. Offset: 0. Replacement: Особисто</warning>
    <warning id="e5">Message: Після голосної зі звуком і/и варто писати й або та: розважальні «й» навчальні, розважальні «та» навчальні Offset: 298. Replacement: й, та</warning>
    <warning id="e6">Message: Навчатися чого Offset: 145. Replacement: </warning>
  </warnings>
  <errors/>
</root>
