<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>Внаслідок ДТП загинула дитина: на Київщині засудили водія</title>
    <language>uk</language>
    <publication_time>2025-03-25T20:41+02:00</publication_time>
    <reference>https://suspilne.media/kyiv/979383-vnaslidok-dtp-zaginula-ditina-na-kiivsini-zasudili-vodia/</reference>
  </metadata>
  <document>
    <h>Суд визнав винним жителя Київщини, який скоїв дорожньо-транспортну пригоду напідпитку. В результаті аварії загинула дитина.</h>
    <p>Про це повідомляє пресслужба Київської обласної прокуратури.</p>
    <p>Зазначається, що прокурори в суді довели, що в липні 2023 року, фігурант розпивав алкогольні напої зі знайомими. Потому чоловік сів за кермо свого автомобіля разом з шістьма пасажирами, троє з яких — діти.</p>
    <p>В селі Ніжиловичі Бучанського району він не впорався з керуванням, виїхав у кювет та врізався в дерево. Всі пасажири отримали тілесні ушкодження, 2-річний хлопчик від отриманих травм помер в кареті екстреної швидкої медичної допомоги.</p>
    <p id="e1">«Водія з травмами доставили до лікарні, однак він втік з медзакладу і переховувався від поліції. Правоохоронці встановили його місцезнаходження і затримали впродовж доби», — йдеться у повідомленні.</p>
    <p id="e2">За ч. 3 ст. 286-1Порушення правил безпеки дорожнього руху особами, які керують транспортними засобами в стані алкогольного спʼяніння, що спричинили смерть потерпілого Кримінального кодексу України суд призначив покарання — сім років позбавлення волі з позбавленням права керувати транспортними засобами строком на сім років. Також суд частково задоволив цивільний позов потерпілих про відшкодування моральної шкоди на загальну суму 1 млн гривень, поінформували у прокуратурі.</p>
    <p>Раніше повідомлялося, що у Київській області протягом двох місяців цього року сталося понад 200 дорожньо-транспортних пригод із потерпілими.</p>
    <p>Минулого року у столиці сталося 2167 ДТП із загиблими або травмованими (107 людей загинуло). У Київській області правоохоронці зареєстрували 2038 ДТП з потерпілими, у яких 2545 людей отримали ушкодження, а 220 — загинули.</p>
  </document>
  <warnings>
    <warning id="e1">Message: «місцезнаходження» - помилкове слово, виправлення: місце, місцеперебування, становище, географічне місце, географічне становище; позиція; ситуація; розташування. Offset: 127. Replacement: місце, місцеперебування, становище, географічне місце, географічне становище; позиція; ситуація; розташування</warning>
    <warning id="e2">Message: Відсутній дефіс або пробіл між числом і словом (або пропущена кома після назви вулиці, або вжито тире на позначення мінуса) Offset: 12. Replacement: 286 -1Порушення, 286--1Порушення</warning>
  </warnings>
  <errors/>
</root>
