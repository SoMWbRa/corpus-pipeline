<root>
  <metadata>
    <source>Суспільне Новини | Suspilne Novyny</source>
    <author>Елла Філоненко</author>
    <title>Готували теракт на День СБУ: у Запоріжжі затримали підозрюваних</title>
    <language>uk</language>
    <publication_time>2025-03-26T10:54+02:00</publication_time>
    <reference>https://suspilne.media/zaporizhzhia/979583-dopomagali-rosijskim-specsluzbam-vlastuvati-teroristicnij-akt-u-bagatoludnomu-misci-v-zaporizzi-pidozruvanih-zatrimali/</reference>
  </metadata>
  <document>
    <h>У Запоріжжі затримали 19-річного юнака та його 18-річну дівчину, котрі, за даними слідства, допомагали російським спецслужбам влаштувати теракт у багатолюдному місці на День Служби безпеки України.</h>
    <p>Про це сьогодні, 26 березня, повідомили в СБУ та Офісі Генпрокурора України.</p>
    <p>Зазначають, що в лютому 2025 року юнак та його дівчина були завербовані співробітником ГУ Генштабу ЗС РФ під час пошуку «легкого заробітку» у Телеграм - каналах:</p>
    <q>«За 5 тисяч доларів кожному вони погодились допомогти російським спецслужбам влаштувати терористичний акт».</q>
    <p>Молода пара самостійно обрала обʼєкт потенційного ураження, яким стала місцева військова частина, винайняла поряд з ним будинок та влаштувала звідти відеоспостереження. Надалі за чіткими інструкціями підозрювані виготовили вибухові суміші, які в зручний для них момент планували зібрати у вибуховий пристрій:</p>
    <q>«За задумом російських спецслужб вибухівку потрібно було залишити перед центральним входом військового обʼєкта або десь поблизу в годину скупчення великої кількості людей. Окупанти планували дистанційно підірвати вибухівку разом зі своїми агентами».</q>
    <p id="e1">Під час обшуку в молодої пари вилучили складові для виготовлення СВП, відеокамеру та мобільні телефони із доказами злочину.</p>
    <p>Фігурантів затримали та повідомили про підозру за двома статтями Кримінального кодексу України:</p>
    <ul>
      <li id="e2">ч. 2 ст. 28, ч. 2 ст. 111 (державна зрада, вчинена в умовах воєнного стану за попередньою змовою групою осіб);</li>
      <li id="e3">ч. 1 ст. 14, ч. 2 ст. 258 (готування до вчинення терористичного акту).</li>
    </ul>
    <p>Підозрювані перебувають під вартою. Їм загрожує довічне увʼязнення з конфіскацією майна.</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
  <warnings>
    <warning id="e1">Message: Як іменник краще: «складник» Offset: 39. Replacement: складник, частина, компонент</warning>
    <warning id="e2">Message: Це речення не починається з великої літери. Offset: 0. Replacement: Ч</warning>
    <warning id="e3">Message: Це речення не починається з великої літери. Offset: 0. Replacement: Ч</warning>
  </warnings>
  <errors/>
</root>
