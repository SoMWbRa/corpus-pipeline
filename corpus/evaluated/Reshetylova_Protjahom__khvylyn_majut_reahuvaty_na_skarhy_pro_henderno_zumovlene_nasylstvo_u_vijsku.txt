<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>Решетилова: Протягом 15 хвилин мають реагувати на скарги про гендерно зумовлене насильство у війську</title>
    <language>uk</language>
    <publication_time>2025-03-26T14:34+02:00</publication_time>
    <reference>https://suspilne.media/culture/979875-resetilova-protagom-15-hvilin-maut-reaguvati-na-skargi-pro-genderno-zumovlene-nasilstvo-u-vijsku/</reference>
  </metadata>
  <document>
    <h>У 2025 році в Україні має запрацювати Інститут військового омбудсмана. А на скарги щодо гендерно зумовленого насильства у війську повинні реагувати протягом 15 хвилин.</h>
    <p>Про це розповідає видання Zmina.</p>
    <p>Уповноважена президента з питань захисту прав військовослужбовців та членів їхніх сімей Ольга Решетилова (Кобилинська) виступила на форумі «Гендерна рівність в обороні — шляхом справедливості та людської гідності».</p>
    <p>За її словами, в Україні продовжують активно розбудовувати інфраструктуру захисту прав військовослужбовців. Тільки цьогоріч планується повноцінно створити Інститут військового омбудсмана, а також уже запущено офіційну пошту для звернень військовослужбовців (protected@mail.com). На неї вже отримали 260 звернень.</p>
    <p>Вона також додала, що поки звернень щодо сексуальних домагань чи повідомлень про будь-які гендерно зумовлені порушення не було, але страх зрадити бойових товаришів, осуд з боку колег і побоювання помсти змушують військових замовчувати випадки насильства.</p>
    <q>«Це стосується не тільки жінок, а й чоловіків. І не тільки сексуального насильства, але й тортур, наприклад побиття».</q>
    <p>Решетилова зазначила, що якщо такі звернення будуть, то реагуватимуть на них протягом 15 хвилин — одразу будуть підʼєднувати військову службу правопорядку та ініціювати службові розслідування.</p>
    <p>Гендерно зумовлене насильство — це будь-які дії, спрямовані на приниження, обмеження чи контроль однієї людини над іншою через гендерні стереотипи чи нерівність.</p>
    <p>Кейс-менеджерка фонду «Схід SOS» Ірина Гнатюк для Суспільного зазначила, що воно охоплює спектр поведінкових проявів, починаючи від фізичного насильства і закінчуючи фінансовим контролем або обмеженням доступу до суспільних благ. Через стереотипи, які, на думку Ірини, вкоренилися в суспільстві, багато жертв не розуміють, що зазнають насильства.</p>
    <p>Ірина пояснила, що нерідко гендерне насильство має приховані форми, які складно розпізнати. Наприклад, економічний контроль може мати вигляд турботи про родинний бюджет, а психологічний тиск часто маскується під «виховні» бесіди або маніпуляції.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e1">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
