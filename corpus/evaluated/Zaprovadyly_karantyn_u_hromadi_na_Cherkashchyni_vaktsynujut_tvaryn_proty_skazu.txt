<root>
  <metadata>
    <source>Суспільне Новини | Suspilne Novyny</source>
    <author id="e1">Людмила Трум, Катерина Костюк</author>
    <title>Запровадили карантин: у громаді на Черкащині вакцинують тварин проти сказу</title>
    <language>uk</language>
    <publication_time>2025-03-26T20:14+02:00</publication_time>
    <reference>https://suspilne.media/cherkasy/979859-zaprovadili-karantin-u-gromadi-na-cerkasini-vakcinuut-tvarin-proti-skazu/</reference>
  </metadata>
  <document>
    <h></h>
    <h>В Умані працівники районної державної лікарні ветеринарної медицини 26 березня проти сказу щепили 27 котів та 34 собаки.</h>
    <p id="e2">Такі заходи проводять в межах позапланової імунізації домашніх тварин через виявлений випадок сказу у домашнього собаки, розповів Суспільному начальник уманського відділу Олександр Іщенко.</p>
    <p>Місцевий житель Максим Зозуля розповів, що з восьмої ранку чекав на приїзд ветеринарів, аби зробити вакцинацію своїм собакам:</p>
    <q>«Руду Зарою звати, вона добренька, а інша Ніка — трохи злючка, більше господарів охороняє».</q>
    <p>Джоні — песик домашній, розповіла його власниця Надія Осовська. Не дивлячись на те, що йому понад 10 років, щеплюватись буде вперше, зазначила його господиня.</p>
    <p>Після щеплення ветлікарка Тетяна Матло записала дані про тварину та дала декілька порад:</p>
    <q id="e3">«Бажано, щоб ви все одно знали на майбутнє, що треба щеплювати раз у рік тварину, хоча б від сказу, бо сказ — це дуже заразне захворювання. Просто може бути — біг лис, слина впала, собачка ваша прийшла, понюхала своїм носиком, ви потім своїм носиком до тої собачки і так зараження проходить. Ви повинні берегти своє здоровʼя».</q>
    <p id="e4">Десятирічна собака Зара має паспорт та вчасно проходить усі необхідні щеплення, прокоментувала місцева жителька Галина Зінець:</p>
    <q id="e5">«Я звісно рада, що повідомили, але, якби повідомили раніше, було б краще, я б краще всіх сусідів організувала. Дуже важлива від сказу вакцинація. Я медик і я знаю наскільки це важливо, однак з цими подіями в країні я “проворонила” вчасно зробити щеплення».</q>
    <p>Безплатної вакцини для імунізації має вистачити для всіх господарів, охочих щепити домашніх тварин, пояснив начальник Уманського відділу ветеринарної медицини Олександр Іщенко:</p>
    <q id="e6">«Імунізацію проводимо вакциною від сказу Рабістар, вона. Її можна отримати в достатній кількості. Єдине, що на руки вакцини не видаємо. Якщо ви хочете імунізувати тварину, необхідно привезти домашнього улюбленця за адресою: місто Умань, вулиця Туристів 21-Б і там вакцинувати».</q>
    <p>Імунізувати тварин почали з того району в Умані, де 22 березня цьогоріч виявили випадок сказу в домашньої тварини, яку вкусив лис, пояснила начальниця районного управління Держпродспоживслужби Лариса Качанова:</p>
    <q>«В Уманському районі протягом поточного року зареєстрували девʼять випадків сказу тварин. У загрозливій зоні знаходилось 22 населених пункти й от зараз протягом останніх двох років, коли не реєструвались в місті Умань випадки сказу, на сьогодні вже зареєстрований такий випадок. Він лабораторно підтверджений Черкаською регіональною державною лабораторією Держпродспоживслужби України 22 березня».</q>
    <p>Опісля, з її слів, затвердили комплексний план заходів, аби локалізувати та ліквідувати це захворювання:</p>
    <q id="e7">«Небезпечним пунктом визначена територія повністю міста Умань з лісовими та мисливськими угіддями і лісопарковою зоною. В загрозливій зоні знаходяться два села — Городецьке та село Піківець».</q>
    <p>Щеплювати домашніх та безпритульних тварин проти сказу в Умані планують до кінця травня, зазначила Лариса Качанова.</p>
    <q>«У разі, якщо ви помітите появу диких тварин, лисиць, чи лиса на території міста Умань, а тим більше якщо ви визначите, що це ореол їхнього існування, обовʼязково телефонуйте в районну державну лікарню ветеринарної медицини», — додала фахівчиня.</q>
    <p>Нагадаємо, 22 березня в Умані зафіксували перший за два роки випадок захворювання на сказ домашнього собаки. Тоді в одному з мікрорайонів міста його вкусив лис.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 8. Replacement: Труб, Труп, Струм, Труд, Труш, Трун, Арум, Труа, Фрум, Грум, Тлум, Тру, Трус, Трут, Трух, Трую, Труї, Трюм, Трім, Тум, Хрум, Тру м</warning>
    <warning id="e2">Message: Потенційна помилка: прикметник не узгоджений з іменником: "Суспільному": [ч.р.: давальний, місцевий, с.р.: давальний, місцевий] і "начальник": [ч.р.: називний] Offset: 130. Replacement: Суспільному начальникові, Суспільному начальнику, суспільний начальник</warning>
    <warning id="e3">Message: Після голосної зі звуком і/и варто писати й або та: собачки «й» так, собачки «та» так Offset: 265. Replacement: й, та</warning>
    <warning id="e4">Message: Знайдено потенційну орфографічну помилку. Offset: 119. Replacement: Кінець, Вінець, Гінець, Зіниць</warning>
    <warning id="e5">Message: Знайдено потенційну орфографічну помилку. Offset: 218. Replacement: проворожила, про воронила</warning>
    <warning id="e6">Message: Знайдено потенційну орфографічну помилку. Offset: 41. Replacement: Арабіста, Арабістам, Арабістах, Раліста, Ралістам, Ралістах</warning>
    <warning id="e7">Message: Після голосної зі звуком і/и варто писати й або та: угіддями «й» лісопарковою, угіддями «та» лісопарковою Offset: 98. Replacement: й, та</warning>
  </warnings>
  <errors/>
</root>
