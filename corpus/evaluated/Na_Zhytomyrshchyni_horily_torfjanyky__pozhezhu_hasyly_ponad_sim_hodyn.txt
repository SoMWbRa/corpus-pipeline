<root>
  <metadata>
    <source>Суспільне Новини | Suspilne Novyny</source>
    <author>Ірина Остапчук</author>
    <title>На Житомирщині горіли торфʼяники — пожежу гасили понад сім годин</title>
    <language>uk</language>
    <publication_time>2025-03-26T13:31+02:00</publication_time>
    <reference>https://suspilne.media/zhytomyr/979817-na-zitomirsini-gorili-torfaniki-pozezu-gasili-ponad-sim-godin/</reference>
  </metadata>
  <document>
    <h id="e1">25 березня поблизу села Рудня-Озерянська Олевської громади, що на Житомирщині, на відкритій території горів торф. Рятувальники гасили пожежу понад сім годин.</h>
    <p>Про це Суспільному розповіла пресофіцерка Головного управління ДСНС в Житомирській області Ірина Романюк.</p>
    <p>З її слів, до гасіння пожежі залучали 8 рятувальників та один автомобіль.</p>
    <q id="e2">«Повідомлення про те, що на відкритій території поблизу села Рудня-Озерянська Коростенського району виникло загоряння торфу окремими осередками на загальній на площі 0,7 гектара, надійшло за екстреним номером “101”. Рятувальники, які прибули на місце, також використовували 2 мотопомпи, які були встановлені на водойми. Вітряна погода та чагарники додавали складності при процесі ліквідації», — сказала Ірина Романюк.</q>
    <p>Попередньо, причиною займання могла стати суха трава, від горіння якої зайнялися торфʼяні осередки.</p>
    <p>Рятувальники закликають дотримуватися правил пожежної безпеки під час прибирання присадибних ділянок, не випалювати сухостій та не розводити багаття у вітряну погоду. У випадку виникнення будь-яких надзвичайних подій терміново звертатися до Служби порятунку за номером «101».</p>
    <p>Раніше Суспільне писало, що за незаконне спалювання сухої рослинності на відкритих територіях, а також сміття біля приватних садиб, які призвели до пожеж, за неділю 23 березня оштрафували 6 жителів Житомирщини. Порушників виявили у громадах трьох районів.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 24. Replacement: </warning>
    <warning id="e2">Message: Знайдено потенційну орфографічну помилку. Offset: 61. Replacement: </warning>
  </warnings>
  <errors/>
</root>
