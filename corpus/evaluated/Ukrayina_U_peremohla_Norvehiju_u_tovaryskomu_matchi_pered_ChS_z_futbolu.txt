<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Україна U20 перемогла Норвегію у товариському матчі перед ЧС-2025 з футболу</title>
    <language>uk</language>
    <publication_time>2025-03-25T16:49+02:00</publication_time>
    <reference>https://suspilne.media/sport/979243-ukraina-u20-peremogla-norvegiu-u-tovariskomu-matci-pered-cs-2025-z-futbolu/</reference>
  </metadata>
  <document>
    <h>Збірна України U20 здобула перемогу у другому товариському поєдинку в межах підготовки до старту на ЧС-2025 з футболу: мінімально перемогла Норвегію U20 — 1:0.</h>
    <p id="e1">Підопічні Дмитра Михайленка кваліфікувалась на юніорський чемпіонат світу-2025 завдяки виходу у півфінал Євро-2024 U19. В рамках підготовки до світової першості Україна U20 провела збір у Туреччині, в рамках якого відбулись два товариські матчі.</p>
    <p>У першому поєдинку «синьо-жовті» мінімально здолали з однолітків з Північної Ірландії (1:0), а у другому зустрілись із командою Норвегії, яка також пробилась на ЧС-2025.</p>
    <h>Як пройшов матч?</h>
    <ul>
      <li>Перший тайм виявився безгольовим попри те, що «синьо-жовті» створювали небезпеку біля воріт суперника. Вже на 12-й хвилині захисник Андрій Маткевич пробивав у ближній кут — невлучно, а за декілька хвилин півзахисник Артур Шах не встиг замкнути передачу Олексія Гусєва.</li>
      <li id="e2">На 62-й хвилині Україна заробила право на пенальті: одинадцятиметровий удар виконував Маткевич, але не зміг переграти воротаря норвежців Сандера Остраата.</li>
      <li>Відкрити рахунок вдалось лише на 78-й хвилині — у складі України U20 спрацювала заміна. Після серії рикошетів у штрафному майданчику Норвегії U20 мʼяч відскочив до форварда Дмитра Годі, який влучно пробив із розвороту. Фінальний свисток зафіксував перемогу України 1:0.</li>
    </ul>
    <h>Товариський матч</h>
    <p>Україна U20 — Норвегія U20 1:0</p>
    <p id="e3">Голи: Годя, 78</p>
    <h>ЧС-2025: що відомо?</h>
    <ul>
      <li>В основній частині чемпіонату стартують 24 збірні, які будуть розділені на шість груп.</li>
      <li>Переможці та другі команди кожної групи вийдуть в плейоф, де також гратимуть чотири топзбірні з третіх місць.</li>
      <li>Світову першість прийматиме Чилі у період з 27 вересня по 19 жовтня 2025 року.</li>
      <li id="e4">Україна впʼяте зіграє на мундіалі U20. Турнір «синьо-жовті» вигравали у 2019 році, ще три рази (2001, 2005, 2015) вибувавши за підсумками 1/8 фіналу.</li>
    </ul>
  </document>
  <warnings>
    <warning id="e1">Message: Потенційна орфографічна помилка Offset: 68. Replacement: </warning>
    <warning id="e2">Message: Знайдено потенційну орфографічну помилку. Offset: 86. Replacement: Маркевич, Манкевич, Мацкевич</warning>
    <warning id="e2">Message: Знайдено потенційну орфографічну помилку. Offset: 145. Replacement: Страта, Острава, Острашка</warning>
    <warning id="e3">Message: Знайдено потенційну орфографічну помилку. Offset: 6. Replacement: Год, Годі, Горя, Бодя, Говдя, Годо, Годоя, Гойя, Гоя, Гудя, Нодя, Гадя, Год я</warning>
    <warning id="e4">Message: Це слово є жаргонним Offset: 25. Replacement: </warning>
  </warnings>
  <errors/>
</root>
