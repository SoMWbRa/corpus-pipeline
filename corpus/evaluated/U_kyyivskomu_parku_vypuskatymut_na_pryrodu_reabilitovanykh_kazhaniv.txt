<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>У київському парку випускатимуть на природу реабілітованих кажанів</title>
    <language>uk</language>
    <publication_time>2025-03-26T14:18+02:00</publication_time>
    <reference>https://suspilne.media/kyiv/979825-u-kiivskomu-parku-vipuskatimut-na-prirodu-reabilitovanih-kazaniv/</reference>
  </metadata>
  <document>
    <h>У одному із парків Києва волонтери випускатимуть на волю реабілітованих кажанів. Охочі можуть долучитися і допомогти випустити тварин на природу.</h>
    <p id="e1">Про це повідомляє Український центр реабілітації рукокрилих (Ukrainian Bat Rehabilitation Centerу).</p>
    <p id="e2">Зазначається, що усі охочі можуть долучитися до акції і допомогти волонтерам повернути врятованих кажанів у природу. Тварин впродовж зими рятували волонтери з горищ, підвалів та осель місцевих жителів. Зустріч запланували на суботу, 29 березня, у Голосіївському парку ім. Максима Рильського біля ставка №3.</p>
    <p id="e3">Захід розпочнеться о 17:00 із знайомства з представниками рукокрилих, на гостей також чекають розповіді про особливості їхнього життя.</p>
    <p>«А вже о 18:30 після заходу сонця почнеться випуск. Не забудьте взяти будівельні або шкіряні рукавиці», — йдеться у повідомленні.</p>
    <p>Геолокацію можна знайти на мапі.</p>
    <p>Наразі в Україні зареєстровано близько 30 видів кажанів, кілька видів живуть на території НПП «Голосіївський». Всі вони занесені до Червоної книги, а також охорона цих тварин регламентується низкою міжнародних угод, зокрема Бернською конвенцією. Наразі популяція поступово втрачає середовища існування, а також на тварин впливає забруднення та інші антропогенні фактори.</p>
    <p id="e4">Кажани відіграють ключову роль у збереженні здоровʼя екосистем. Вони є одними з найкращих природних контролерів комах (один кажан за ніч може зʼїсти до 3000 комах). Це не тільки допомагає контролювати популяцію шкідників, але й зменшує потребу в хімічних пестицидах, що, в свою чергу, корисно для здоровʼя людей та довкілля. Екологи нагадують, що кажани:</p>
    <ul>
      <li id="e5">не агресивні до людей і не нападуть просто так</li>
      <li id="e6">не пʼють кров і не плутаються у волоссі</li>
      <li id="e7">не передають хвороб повітряно-крапельним шляхом</li>
      <li id="e8">не нищать матеріали оселі/будинку, де сплять.</li>
    </ul>
    <p>У квітні минулого року у столичному парку волонтери випустили на волю майже 300 реабілітованих кажанів. Охочі кияни могли погодувати тварин та допомогти випустити їх на природу.</p>
  </document>
  <warnings>
    <warning id="e1">Message: Вжито кириличні літери замість латинських Offset: 90. Replacement: Centery</warning>
    <warning id="e2">Message: Після голосної зі звуком і/и варто писати й або та: акції «й» допомогти, акції «та» допомогти Offset: 54. Replacement: й, та</warning>
    <warning id="e3">Message: Перед сполученням приголосних із початковим свистячим або шиплячим пишемо: «зі» Offset: 27. Replacement: зі</warning>
    <warning id="e4">Message: Правильно: «своєю чергою» Offset: 271. Replacement: своєю чергою, і собі</warning>
    <warning id="e5">Message: Це речення не починається з великої літери. Offset: 0. Replacement: Не</warning>
    <warning id="e6">Message: Це речення не починається з великої літери. Offset: 0. Replacement: Не</warning>
    <warning id="e7">Message: Це речення не починається з великої літери. Offset: 0. Replacement: Не</warning>
    <warning id="e8">Message: Це речення не починається з великої літери. Offset: 0. Replacement: Не</warning>
  </warnings>
  <errors/>
</root>
