<root>
  <metadata>
    <source>Суспільне Новини | Suspilne Novyny</source>
    <author id="e2">Аліна Мокляк, Оксана Хлєбус</author>
    <title>«Уламок у стінку влетів. Ще 10 см, і я б уже з вами не розмовляла». Херсонці розповіли про наслідки обстрілу середмістя</title>
    <language>uk</language>
    <publication_time>2025-03-26T17:07+02:00</publication_time>
    <reference>https://suspilne.media/kherson/979983-cuu-ak-sklo-letit-i-elektrika-propala-hersonci-rozpovili-pro-naslidki-cergovogo-obstrilu-seredmista/</reference>
  </metadata>
  <document>
    <h></h>
    <h>Внаслідок вечірнього російського обстрілу 25 березня Центрального району Херсона пошкоджений багатоквартирний будинок. Травмованих через атаку немає. За словами місцевих жителів, цей квартал військові РФ обстріляли втретє.</h>
    <p>Херсонка Людмила місцева жителька під час російських ударів була вдома. Жінка розповіла, що дивилась телевізор, коли побачила спалах та почула кілька вибухів.</p>
    <p>«Чую, що скло летить. У мене відкрилося вікно, жалюзі попадали. А потім я вийшла в іншу кімнату, чую, як щось по квартирі летить. Світло пропало. Потім взяла ліхтарик. Дивлюся, що уламок у стінку влетів, у косяк дверей. Якби сантиметрів 10, я б уже з вами не розмовляла», — говорить Людмила.</p>
    <p>За словами Ольги, ці житлові квартали російські військові обстріляли втретє. Внаслідок нічної атаки 25 березня у будинку відсутня електроенергія.</p>
    <p id="e1">«Прильоти» десь три штуки підряд було. Я у коридорі стояла, чула, як скло сиплеться. У підʼїзді в сусідів повилітало все», — каже жінка.</p>
    <p>«Ми чули виліт — і буквально через кілька секунд як грохнуло! Дуже сильний був гуркіт», — говорить місцева жителька Тетяна.</p>
    <p>Раніше керівник МВА Мрочко повідомляв, що військові РФ вранці 26 березня безпілотником атакували службовий автомобіль медичної установи у Херсоні.</p>
    <p id="e3">Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 21. Replacement: Глобус, Хлібу, Глєбу, Хлібусь, Хлібусю, Хлібуся, Хлібусі</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Херсон": [ч.р.: називний, знахідний] Offset: 23. Replacement: суспільний Херсон</warning>
  </warnings>
  <errors/>
</root>
