<root>
  <metadata>
    <source>Суспільне Новини | Suspilne Novyny</source>
    <author>Катерина Приступа</author>
    <title>Серед усіх працівників ОДА по Україні на Чернігівщині зарплати найнижчі, натомість у керівників області ситуація інша</title>
    <language>uk</language>
    <publication_time>2025-03-26T20:04+02:00</publication_time>
    <reference>https://suspilne.media/chernihiv/979813-sered-usih-pracivnikiv-oda-po-ukraini-na-cernigivsini-zarplati-najnizci-natomist-u-kerivnikiv-oblasti-situacia-insa/</reference>
  </metadata>
  <document>
    <h id="e1">Середня зарплатня усіх категорій працівників Чернігівської обласної державної адміністрації за 2024 рік складає 23 400 гривень — це найнижчий показник серед усіх областей України. Натомість якщо брати до уваги лише середню зарплатню керівництва ОДА (ОВА), Чернігівщина піднімається на десяту позицію з показником 84 800 гривень, залишаючи позаду девʼять областей.</h>
    <p>Таку інформацію оприлюднило Міністерство фінансів України на своєму сайті, опираючись на дані держорганів.</p>
    <p>Для порівняння: найнижча середня зарплатня керівництва обласної державної адміністрації по всій Україні за 2024 рік у Чернівецькій ОДА і складає 47 100 гривень. В той час, як середня зарплатня усіх категорій працівників Чернівецької ОДА — 27 000 гривень.</p>
    <p>Найвищі ж показники за 2024 рік такі: щодо зарплатні керівників — у Донецькій області (161 000 гривень), щодо зарплатні усіх категорій працівників — у Херсонській області (56 100 гривень).</p>
    <h>Середня зарплатня за грудень 2024 року</h>
    <p>Середня зарплатня усіх категорій працівників Чернігівської ОДА (в тому числі й керівників) — 28 600 гривень.</p>
    <p>Середня зарплатня лише керівництва — 149 700 гривень.</p>
    <h>Середня зарплатня за лютий 2025 року</h>
    <p id="e2">У лютому 2025 року Чернігівська ОДА з першої позиції знизу піднімається на другу по середній зарплатні, що була виплачена усім категоріям працівників. Цей показник складає 19 960 гривень. Нижчий лише у Вінницькій ОДА — 19 860 гривень.</p>
    <p>Водночас по середній зарплатні керівництва у лютому Чернігівщина перебуває на восьмій позиції, залишаючи позаду сім областей. Середній показник, який був нарахований за цей місяць семи працівникам, склав 75 790 гривень.</p>
    <p>Як пояснюють у Міністерстві фінансів, середньомісячний розмір заробітної плати може містити одноразові виплати: компенсацію за невикористану відпустку, матеріальну допомогу для розвʼязання соціально-побутових питань, вихідну допомогу при звільненні тощо.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: «піднімається» — нерекомендоване слово, кращий варіант: підійматися. Offset: 269. Replacement: підійматися</warning>
    <warning id="e2">Message: «піднімається» — нерекомендоване слово, кращий варіант: підійматися. Offset: 59. Replacement: підійматися</warning>
  </warnings>
  <errors/>
</root>
