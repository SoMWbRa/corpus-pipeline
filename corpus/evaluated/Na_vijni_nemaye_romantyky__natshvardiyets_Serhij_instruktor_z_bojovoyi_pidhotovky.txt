<root>
  <metadata>
    <source>Суспільне Новини | Suspilne Novyny</source>
    <author id="e1">Тетяна Іскоростенська, Таміла Бутко</author>
    <title>«На війні немає романтики», — нацгвардієць Сергій, інструктор з бойової підготовки</title>
    <language>uk</language>
    <publication_time>2025-03-26T18:10+02:00</publication_time>
    <reference>https://suspilne.media/zhytomyr/980109-na-vijni-nemae-romantiki-nacgvardiec-sergij-instruktor-z-bojovoi-pidgotovki/</reference>
  </metadata>
  <document>
    <h></h>
    <h>27-річний Сергій на позивний «Дракон» — інструктор з бойової підготовки. Понад 8 років служить в Житомирі у підрозділі Національної гвардії України. Нагороджений медаллю від президента України «За військову службу Україні» та медалями «За оборону України» і «Учасник бойових дій».</h>
    <p id="e2">Кореспондентам Суспільного Сергій розповів, що навчає побратимів тактичній медицині, тактиці, вогневій підготовці. З 2023 по 2024 рік воював на сході країні. Військову службу розпочав після закінчення Житомирського медичного інституту у 2017 році — підписав контракт. Сергій сказав, що його мама — медична сестра і вона завжди мріяла бачити його хірургом.</p>
    <p id="e3">«Дуже хотіла, аби я був хірургом. Це була кумедна історія, коли я вже по закінченню забрав документи з медичного інституту. Мені батьки зателефонували і сказали, щоб я йшов працювати на швидку, а потім підеш вчитися на хірурга. Я такий, беру документи і пішов підписав контракт. Зателефонував батькам і сказав, що вже все, я йду воювати», — сказав нацгвардієць.</p>
    <p>Чоловік розповів, що з початком повномасштабної війни боронив Київщину, Житомирщину, викладав бойову підготовку і тактичну медицину. Під час війни зрозумів, що йому не вистачає бойового досвіду.</p>
    <p>«Я знову пішов воювати, вже у напрямку Донецька, Луганська, там провів одну кампанію, перебував там рік без виїзду. Здобув багато бойового досвіду, втратив багато побратимів, друзів», — сказав військовий.</p>
    <p id="e4">Любов до Батьківщини і потреба її захищати зародилися ще в дитинстві, розповів Сергій. Він пригадав, що коли розпочався Майдан, потім анексія Криму, йому було років 15.</p>
    <p>«І я тоді вже відчув, що не можу на це просто дивитися, я брав участь у різних акціях. Коли подорослішав, то зрозумів, що потрібно більш радикальні міри приймати. Я маю захищати свою державу, свою країну», — сказав Сергій.</p>
    <p>З його слів, після повернення з фронту, він продовжує навчати військовослужбовців. Викладає це базовий курс бойової підготовки. Людина, яка підписує контракт або мобілізована, обовʼязково проходить цей курс, сказав чоловік і додав, що в цьому курсі є всі базові предмети: тактика, медицина, вогнева підготовка, топографія — все, що на війні допоможе виконувати бойове завдання.</p>
    <p>Себе нацгвардієць назвав стресостійким. Каже, перевірив це, коли рятував побратимів на передовій.</p>
    <p id="e5">«Коли ти знаходишся безпосередньо на нулі і передають що є загиблий, і ти сам бачив, що гине побратим. Я розумію, що є втрата, але бойове завдання треба виконувати, і не потрібно “розкисати”, бо тоді противник відчує слабкість і почне давити. Треба максимально триматися на нулі. Вийдеш — у тебе буде час поплакати, посумувати, але потім знову повернутися в стрій», — сказав військовий на позивний «Дракон».</p>
    <p>Зі слів Сергія, він має загострене почуття справедливості, може в очі сказати, коли бачить неправду. Він назвав дуже болюче питанням ставлення деяких цивільних до ситуації в країні, коли від них ця війна з кожним днем все віддаляється. Але ця війна не просто за якісь території, ця війна за виживання цілої нації, сказав військовий. Зі слів Сергія, всі мають усвідомити, що живемо в новій реальності, і в кишені як військового, так і цивільного, має бути турнікет для зупинки крові.</p>
    <p id="e6">«Можеш просто бути не в тому місці і не в той час — і тут приліт. Можеш сам бути цілий і здоровий, але може бути поряд людина, яка буде лежати і вмирати, а ти нічого не зможеш зробити, тому що у тебе немає якоїсь базової речі. Але до того всього знати, як нею користуватись, адже річ не врятує, а врятують знання», — сказав інструктор.</p>
    <p>Сергій сказав, що війна так одразу не закінчиться. Адже в нашій історії останні 400 років — це війна з Росією, російська армія постійно нападає на Україну.</p>
    <p>«Цінності у мене абсолютно не змінилися. Це справедливість, чесність, у першу чергу, перед собою, перед державою», — сказав нацгвардієць Сергій.</p>
    <p>Раніше Суспільне розповідало про те, як мобільні групи Нацгвардії захищають небо Житомирщини від дронів та ракет.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Коростенська</warning>
    <warning id="e2">Message: Потенційна помилка: прикметник не узгоджений з іменником: "Суспільного": [ч.р.: родовий, знахідний (іст.), с.р.: родовий] і "Сергій": [ч.р.: називний] Offset: 15. Replacement: Суспільного Сергія, суспільний Сергій</warning>
    <warning id="e2">Message: Навчати чого Offset: 65. Replacement: </warning>
    <warning id="e3">Message: Після голосної зі звуком і/и варто писати й або та: зателефонували «й» сказали, зателефонували «та» сказали Offset: 151. Replacement: й, та</warning>
    <warning id="e3">Message: Після голосної зі звуком і/и варто писати й або та: документи «й» пішов, документи «та» пішов Offset: 252. Replacement: й, та</warning>
    <warning id="e4">Message: Після голосної зі звуком і/и варто писати й або та: Батьківщини «й» потреба, Батьківщини «та» потреба Offset: 21. Replacement: й, та</warning>
    <warning id="e5">Message: Після голосної зі звуком і/и варто писати й або та: нулі «й» передають, нулі «та» передають Offset: 42. Replacement: й, та</warning>
    <warning id="e6">Message: Після голосної зі звуком і/и варто писати й або та: місці «й» не, місці «та» не Offset: 35. Replacement: й, та</warning>
    <warning id="e6">Message: Після голосної зі звуком і/и варто писати й або та: лежати «й» вмирати, лежати «та» вмирати Offset: 143. Replacement: й, та</warning>
  </warnings>
  <errors/>
</root>
