<root>
  <metadata>
    <source>Суспільне Новини | Suspilne Novyny</source>
    <author>Марʼяна Русин, Руслана Гостюк</author>
    <title>«Моє завдання як оператора БПЛА — збереження особового складу та захист держави» — нацгвардієць Марʼян Витязь</title>
    <language>uk</language>
    <publication_time>2025-03-26T11:55+02:00</publication_time>
    <reference>https://suspilne.media/uzhhorod/979651-moe-zavdanna-ak-operatora-bpla-zberezenna-osobovogo-skladu-ta-zahist-derzavi-nacgvardiec-maran-vitaz/</reference>
  </metadata>
  <document>
    <h>26-річний Марʼян Витязь уже два роки служить у Національній гвардії України. Він — оператор безпілотного літального апарату (БПЛА). До Дня Національної гвардії, який відзначають 26 березня, військовий розповів про свій бойовий досвід, навчання та роботу з дронами.</h>
    <h>Як став оператором БПЛА</h>
    <p id="e1">Марʼян Витязь прийшов у Нацгвардію добровільно. Після проходження базової загальної військової підготовки йому запропонували навчитися працювати з дронами.</p>
    <p>«Я погодився, бо це мене цікавило. Поїхав, спробував, і в мене це вийшло досить непогано. Тоді командир запропонував очолити посаду зовнішнього оператора. Так ми й почали нашу роботу з дронами, почали розвиватися й вивчати нові технології», — розповів Марʼян.</p>
    <p>Згодом він поїхав на навчання до Києва, а після цього вирушив на бойові позиції.</p>
    <p>«На передовій ми переймали досвід у пілотів, які вже не перший рік воювали. Перший вихід запамʼятався назавжди. Адреналін, усе відбувається дуже швидко, немає часу на роздуми. Треба зробити завдання та швидко повернутися в укриття, бо чим довше ти на відкритій місцевості, тим вищий ризик, що тебе виявлять російські дрони й почнуть по тобі працювати. Але на адреналіні все запамʼятовується дуже добре», — поділився нацгвардієць.</p>
    <h>Дрони на передовій: розвідка та збереження життів</h>
    <p>Марʼян виконував бойові завдання на Донецькому напрямку. Він зауважує, що оператори БПЛА допомагають зберігати життя піхотинців.</p>
    <p>«Ми намагаємося налаштовувати себе на те, що це наша робота, і ми мусимо її виконувати. Щоб психологічно не заглиблюватися в стресові ситуації, ми сприймаємо це саме як роботу. Головна мета — зберегти особовий склад піхоти», — сказав він.</p>
    <p>За словами Марʼяна, дрони дозволяють зменшити ризики для військових.</p>
    <p id="e2">«Дрон — це збереження особового складу. Відправляти розвідку пішки й ризикувати людьми чи запустити “пташку”, яка швидше й ефективніше все розгляне, — різниця величезна. Один дрон може замінити 10 піхотинців. До того ж дрони допомагають знищувати росіян: скиди працюють дуже точно та ефективно. Ми також навчилися уникати російської радіоелектронної боротьби завдяки нашим РЕБ-силам», — розповів військовий.</p>
    <p>Зараз Марʼян Витязь продовжує службу в Національній гвардії. Головним своїм завданням він вважає «збереження особового складу піхоти, забезпечення їхнього життя, а також допомогу та захист держави».</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
  <warnings>
    <warning id="e1">Message: Краще: «військовий вишкіл» Offset: 84. Replacement: військовий вишкіл</warning>
    <warning id="e2">Message: Знайдено потенційну орфографічну помилку. Offset: 373. Replacement: Басилам, Веб-сайтам, Грам-силам, Демсилам, Крем-сирам, Кресилам, Мегасилам, Небосхилам, Ребейтам, Ребусам, Ремеслам, Робсила</warning>
  </warnings>
  <errors/>
</root>
