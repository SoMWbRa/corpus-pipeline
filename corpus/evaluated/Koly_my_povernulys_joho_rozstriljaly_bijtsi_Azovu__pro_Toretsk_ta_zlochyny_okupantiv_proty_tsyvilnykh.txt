<root>
  <metadata>
    <source>Суспільне Новини | Suspilne Novyny</source>
    <author id="e1">Олександра Папіна, Владислав Уколов, Андрій Крамченков</author>
    <title>«Коли ми повернулись, його розстріляли»: бійці «Азову» — про Торецьк та злочини окупантів проти цивільних</title>
    <language>uk</language>
    <publication_time>2025-03-25T18:00+02:00</publication_time>
    <reference>https://suspilne.media/donbas/974055-koli-mi-povernulis-jogo-rozstrilali-bijci-azovu-pro-toreck-ta-zlocini-okupantiv-proti-civilnih/</reference>
  </metadata>
  <document>
    <h id="e2">Після Серебрянського лісу — у міську забудову. Бійці 12-ї бригади «Азов» Національної гвардії України понад пів року воюють у Торецьку. До того вони майже рік тримали позиції у Серебрянському лісництві на Лиманському напрямку. За час оборони Торецька ліквідували понад 1700 окупантів. Військовослужбовці розповіли Суспільне Донбас про бої в Торецьку. Як адаптували тактику штурмових дій, які є правила при зачистці будинків, як беруть полонених та ідентифікують цивільних, і чи вдається їх евакуювати людей — у матеріалі.</h>
    <h>«Рої дронів над головами»</h>
    <p>До того, як 12 бригаду «Азов» шість місяців тому перевили на Торецький напрямок, вони майже рік вели бої у лісах. Напрямок був новий для бійців, та командири «Азову» знали міські бої, адже пройшли оборону Маріуполя, розповідають бійці.</p>
    <p>«Вони цим досвідом ділились з нами та підказували. Особисто я не хвилювався, коли їхав на перше завдання у міську забудову, бо його планували компетентні люди, які пройшли найжахливіші умови боїв у Маріуполі. Я повністю довіряв своєму командуванню та робив свою справу», — розказує військовий з позивним «Кабан».</p>
    <p>За словами азовців, ще однією відмінністю боїв у Серебрянському лісництві від боїв у Торецьку — це засилля російських дронів.</p>
    <q>«Їх було реально багато у порівнянні з лісом. А тут (у Торецьку — ред.) їх просто цілі рої над тобою літають. І ти не розумієш, що тобі робити, куди рухатись далі, чи краще посидіти, чи, може, тебе вже засікли, і зараз у тебе залетить якийсь FPV», — додає «Кабан».</q>
    <h>«Завжди є відчуття присутності смерті»</h>
    <p>Як розказує «Еней», особисто для нього передислокація на Торецький напрямок була не тільки можливістю набути нових навичок бою у міській забудові, але й особистим викликом.</p>
    <q>«Насправді, всі ми люди, чесно кажучи, я дуже боявся, коли ми змінювали напрямок. Але з іншого боку, мені дуже хотілось поїхати. Я знав, що це буде абсолютно новий досвід, а мені дуже подобається розвиватися. Завжди переслідує відчуття смерті, коли виконуєш бойове завдання. Але вже коли відчиняються двері машини, і ми починаємо бойову роботу, то у нас якби починається тунельне бачення. Це щось схоже на те, як колись мисливці бігали за мамонтом: просто робимо свою роботу», — ділиться «Еней».</q>
    <p id="e3">Його побратим «Кабан» додає, у тих працює безпосередньо «обличчя в обличчя» із російськими військими завжди є підтримка, тож успіх — це заслуга всього підрозділу.</p>
    <p id="e4">«Ми завжди прикриті з усіх боків. Дуже велику роботу виконують взвод вогневої підтримки та взвод БпЛА. Або наприклад, звʼязківці — налаштувати звʼязок у таких умовах дуже важко. І коли кожна ланка працює разом і заради однієї мети з гарною мотивацією, це і дає такий результат. Це не заслуга конкретно лише бойових груп», — пояснює азовець на псевдо «Кабан».</p>
    <p>За його словами, під час зачистки будівель у Торецьку працюють групами, в якій є старший — саме він і віддає накази.</p>
    <q id="e5">«Перед тим, як заходити у підвал, потрібно кинути туди гранати, переконатися, що супротивник уже морально пригнічений, що у нього, наприклад, закінчується боєкомплект і він не відстрілюється. Є певні ознаки, за якими розумієш, що зараз можна заходити. Звісно, тут є частка удачі — інколи можна зайти і просто там залишитися, але все ж таки. У будь-якому разі ця робота ризикована, і заходити у підвал чи в черговий будинок завжди небезпечно», — розказує «Кабан».</q>
    <p id="e6">«Вони (російські окупанти — ред.) в тактичному плані не дуже освічені. Буває групою 12 людей заходять в один будинок. І при тому, що вони знають, що їх бачить наш дрон-розвідник. Потім туди прилітає або артилерія, або важкий “бомбер”, і вони або вмирають або залишаються поранені. І тоді вже їх дочищає наша штурмова група», — додає «Еней».</p>
    <p id="e7">За час перебування на Торецькому напрямку бригада знищила більше 1700 окупантів, повідомив 22 березня навели у Telegram підрозділу дані командира 12-ї бригади спеціального призначення «Азов», полковник Дениса Прокопенка.</p>
    <p>Серед російських військових, яких доводилось брати у полон азовцям під час боїв у Торецьку, були й такі, що не здавались та навмисно викликали на себе вогонь.</p>
    <q>«Деякі росіяни, на приклад, не здавались. Ми підходили під підвал, казали їм, що у вас немає виходу. Треба виходити, і вони починали відстрілюватись й давали просто чергу в нас. Тоді ми не залишали їх в живих. Але деякі росіяни здавались, йшли на контакт, скидали зброю, підіймали руку і бувало, що в підвалі було і три, і чотири військовослужбовці РФ, і ми забирали їх в полон. Були такі ідейні, що кричали “за Росію”, викликали вогонь артилерії на себе. Ми підходили під цю хату, і лишився останній росіянин, там було пʼятеро. В нього лишились лише два патрони, і він застрелився», — розказує «Еней».</q>
    <h>«В полоні ми справді з ними нічого не робимо»</h>
    <p>За словами бійців, більшість російських солдатів розуміють, що в полоні з ними будуть поводитись відповідно до міжнародних конвенцій.</p>
    <q>«Ми не кажемо, що ми — азовці, коли ми беремо в полон, і зазвичай у нас немає ніяких ідентифікаційних шевронів. Був випадок, коли ми взяли сімох полонених і вже мали виїжджати, вони сидять в підвалі, і ми їх питаємо: чи ви знаєте, до кого ви попали в полон? Вони, звісно, перелякалися, але почали вгадувати. І один з них вгадав, що “Азов”. Ми вже сиділи з ними понад годину, вони побачили, що з ними нічого поганого не зробили», — додає «Еней».</q>
    <p>Як зазначають бійці бригади «Азов», в українських військових набагато більше мотивації. Саме це й допомагає давати відсіч.</p>
    <q>«Ми тримаємося виключно завдяки нашому професіоналізму. У нас просто більше людей, які хочуть саморозвитку, постійно проявляють ініціативу. Там, звісно, теж є мотивовані, але все ж, коли на твою землю приходить ворог, вбиває твоїх людей, твою сімʼю, розстрілює та чинить інші злочини, то в тебе мотивація буде набагато сильнішою», — зазначає «Кабан».</q>
    <h>«Мені завжди хотілося витягнути звідси якомога більше людей, забрати їх із цього жаху»</h>
    <p>Як розказують військові, складність боїв у міській забудові полягає ще й в тому, що у місті лишаються мирні жителі, яких часом дуже довго доводиться вмовляти евакуюватись.</p>
    <q id="e8">«В “урбані” (місто — ред.) дуже багато цивільних, і щоб уникнути зайвих жертв, не взяти на себе гріх і випадково нікого не зачепити, ми завжди намагаємося повністю ідентифікувати ціль, перш ніж кидати гранати. Коли ми зачищали підвали, у нас було своє правило: підходячи до підвалу, ми спочатку кидали камінь і голосно кричали “Граната”. Це робилося для перевірки реакції — інстинктивно людина може смикнутися, поворухнутися, і ми почуємо, чи є там хтось. Після цього ми вступаємо в голосовий контакт і визначаємо, хто перед нами — військовослужбовці РФ чи цивільні, яким потрібна допомога та евакуація», — розказує «Кабан».</q>
    <p>«Еней» розповідає про один з випадків, який закінчився смертю цивільних, бо люди відмовились виїжджати.</p>
    <p>«В одному з будинків зустріли переляканого 40-річного чоловіка та мама також жила з ним, їй було 60 років. Ми прийшли до них для того, щоб перевірити паспорти. Тому що багато росіян перевдягались в цивільний одяг. Він перелякався, але показав нам паспорт, і ми йому запропонували виїхати, бо тоді саме була можливість. Вони відмовились. І за тиждень ми знову повернулись на ту саму ділянку, зачищати знову від противника її, бо заїхали нові штурмові групи росіян. Маму вони (російські військові — ред.) вбили прямо на кухні, а його на ліжку розстріляли. Ось така повчальна історія на майбутнє для цивільних, які не хочуть виїжджати», — розказує «Еней» та додає: вдалося вирахувати російських солдатів, які це вчинили, і згодом їх ліквідували під час боїв.</p>
    <p>За словами «Кабана», вмовляючи цивільних бійці втрачають дорогоцінний час, та попри це він ініціював не одну евакуацію.</p>
    <q>«Я завжди хотів врятувати якомога більше людей, вивести їх, евакуювати, коли була така можливість. Через те, що моя бабуся була в окупації, я знав, що це таке, і мені завжди хотілося витягнути звідси якомога більше людей, забрати їх із цього жаху, так би мовити», — пояснює боєць на псевдо «Кабан».</q>
    <h>Читайте всі новини Донбасу в Telegram, WhatsApp, Facebook, YouTube, TikTok, Instagram</h>
    <p id="e9">Матеріал виготовлено за сприяння Міжнародного Фонду Страхування Журналістів від Асоціації «Незалежних Регіональних Видавців України», що є складовою програми підтримки Voices of Ukraine, яку координує European Centre for Press and Media Freedom. Voices of Ukraine реалізується у межах Ініціативи Hannah-Arendt-Initiative і фінансується German Federal Foreign Office. Програма забезпечує страхування журналістів, але не впливає на редакційну політику, даний матеріал містить виключно погляди та інформацію, отриману редакцією.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 11. Replacement: Паніна, Лапіна, Папена, Пипіна, Піпіна, Папіла, Па піна, Папі на</warning>
    <warning id="e1">Message: Знайдено потенційну орфографічну помилку. Offset: 44. Replacement: Кравченко, Кравченкове, Кравченкові, Кравченком, Кравченків, Крамчанко, Крамчанкою</warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Донбас": [ч.р.: називний, знахідний] Offset: 314. Replacement: суспільний Донбас</warning>
    <warning id="e3">Message: Знайдено потенційну орфографічну помилку. Offset: 91. Replacement: військами, Вінськими, Вірськими, свійськими</warning>
    <warning id="e4">Message: Перед «наприклад» ставимо кому, окрім випадків, коли це слово стоїть у кінці уточнювального звороту («реальні речі, берці наприклад») Offset: 106. Replacement: , наприклад</warning>
    <warning id="e5">Message: Після голосної зі звуком і/и варто писати й або та: зайти «й» просто, зайти «та» просто Offset: 300. Replacement: й, та</warning>
    <warning id="e6">Message: Це слово є жаргонним Offset: 226. Replacement: </warning>
    <warning id="e7">Message: З числівником замість «більше» краще вживати «понад», або «більше ніж/як»: «понад 1700» Offset: 58. Replacement: понад 1700, більш як 1700, більше ніж 1700</warning>
    <warning id="e8">Message: Знайдено потенційну орфографічну помилку. Offset: 4. Replacement: Урбані, Бурбані, Дурбані, Курбані, Орбані, Урані, Урбан, Урбана, Урбану, Урмані, рубані, убрані, урані, урвані, урубані, обрані, органі, урану, Ірані, Кубані, Умані, бані, грані, уранці, Орбан, Орбана, уран, вбрані, кургані, Ухані, рвані, рубана, рубіні, рухані, зрубані, крані, рані, урбанізм, урбаніст, урізані, урні, Ірчані, Арбаті, Армані, Аріані, Бабані, Бані, Бріані, Бурані, Бурбан, Бурбана, Бурбану, Бурбоні, Горбані, Грані, Грибані, Гурмані, Дибані, Дріані, Дурбан, Дурбана, Дурбане, Дурбану, Ернані, Еррані, Зубані, Кабані, Карбані, Кобані, Корбані, Курбан, Курбана, Курбане, Курбану, Курбасі, Кургані, Курмані, Лабані, Лобані, Любані, Олбані, Орані, Орбану, Орхані, Оріані, Руані, Рубані, Турані, Турбаї, Турбіні, Турхані, Убині, Уніані, Уралі, Уран, Урана, Уране, Урану, Урбанові, Урбаном, Урбіно, Ургант, Урганті, Урмане, Урмань, Урмасі, Франі, Фурмані, Цибані, Цуркані, Чабані, Чебані, Чобані, Шабані, Шербані, Щербані, Юрані, аркані, брані, бурані, бурбоні, бурхані, врубані, горбані, губані, гурмані, джбані, дзбані, драні, дурмані, дуріані, кабані, лобані, орані, оркані, орлані, прані, рубане, рубани, рубанні, рубано, рубаної, рубану, рубанці, рубань, рубаній, рубанім, рубаці, рубачі, рубаї, торбані, турбазі, турбіні, турмані, турпані, тюрбані, убрана, убране, убранні, убрано, убраної, убрану, убрань, убраній, убранім, удані, улані, урагані, уразі, уране, урани, уранів, уранід, ураніл, ураніт, уранію, уранія, ураніє, уранії, урвана, урване, урвано, урваної, урвану, урваній, урванім, уреатні, уреаті, уретані, уривані, уривні, урині, урочні, уроєні, урубана, урубане, урубано, урубаної, урубану, урубаній, урубанім, урчанні, урчань, урівні, урізні, услані, уткані, фурані, фурмані, хурмані, цибані, чабані, щербані</warning>
    <warning id="e9">Message: Як іменник краще: «складник» Offset: 139. Replacement: складник, частина, компонент</warning>
  </warnings>
  <errors/>
</root>
