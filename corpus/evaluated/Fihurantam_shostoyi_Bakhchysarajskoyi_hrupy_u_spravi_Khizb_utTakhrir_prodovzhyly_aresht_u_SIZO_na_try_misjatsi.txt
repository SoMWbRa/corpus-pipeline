<root>
  <metadata>
    <source>Суспільне Новини | Suspilne Novyny</source>
    <author id="e1">Анна Янько</author>
    <title id="e2">Фігурантам шостої Бахчисарайської групи у «справі Хізб ут-Тахрір» продовжили арешт у СІЗО на три місяці</title>
    <language>uk</language>
    <publication_time>2025-03-25T09:38+02:00</publication_time>
    <reference>https://suspilne.media/crimea/978677-figurantam-sostoi-bahcisarajskoi-grupi-u-spravi-hizb-ut-tahrir-prodovzili-arest-u-sizo-na-tri-misaci/</reference>
  </metadata>
  <document>
    <h id="e3">У Південному окружному військовому суді продовжили розгляд справи Азіза Азізова, Мемета Люманова, Рустема Османова та Мустафи Абдураманова. Російський суд задовольнив клопотання прокурора та залишив політвʼязнів під вартою до 7 липня.</h>
    <p>Читайте цей матеріал кримськотатарською</p>
    <p>Про це «Кримській солідарності» повідомив адвокат Еміль Курбедінов.</p>
    <p>Захист виступив проти цього рішення, наголосивши на безпідставності аргументів обвинувачення про можливу втечу підсудних.</p>
    <q>«Ніхто не боїться, що вони втечуть або продовжать скоювати злочини, тому що вони не злочинці. Насправді це спосіб тиску за те, що вони відмовилися обмовляти себе та інших», — резюмував Еміль Курбедінов.</q>
    <p>Крім того, захист розпочав подання своїх доказів. Адвокати заявили клопотання про виклик низки осіб, які брали участь у процесуальних діях, зокрема під час обшуків у будинках підзахисних. Йдеться про оперативників ФСБ, понятих та експертів. Самі політвʼязні заявили, що мають питання до співробітників, які проводили обшуки.</p>
    <p>Суд задовольнив ці клопотання та призначив наступне засідання на 7 квітня.</p>
    <h id="e4">Що відомо про фігурантів шостої Бахчисарайської групи у «справі Хізб ут-Тахрір»</h>
    <p id="e5">Вранці 5 березня 2024 року в Бахчисарайському і Джанкойському районах Криму силовики провели обшук у 10 кримських татар. Того ж дня суд обрав запобіжний захід чотирьом із них - кримськотатарським активістам Мемету Люманову, Азізу Азізову, Рустему Османову і Мустафі Абдураманову. Їх відправили в СІЗО.</p>
    <p id="e6">Пізніше суд відправив у СІЗО затриманих жителів Джанкоя і Джанкойського району - Енвера Халіллаєва, Нарімана Аметова, Алі Мамутова, імама мечеті села Лобанове Вахіда Мустафаєва та Арсена Кашка.</p>
    <p id="e7">Колишньому імаму Ремзі Куртнезірову через численні хвороби призначили домашній арешт. Усім десятьом заарештованим закидають участь у забороненій на території РФ ісламській партії Хізб ут-Тахрір*. Багато хто із затриманих - батьки в багатодітних сімʼях.</p>
    <p id="e8">Хізб ут-Тахрір — це ісламська політична партія. У Росії у 2003 році її визнали терористичною організацією, а причетних до неї почали переслідувати. Звинувачують учасників у «антиконституційній діяльності» та спробі створити так званий «всесвітній халіфат». Після окупації Криму у 2014 році окупанти поширили дію свого законодавства і на захоплений Крим. У причетності до Хізб ут-Тахрір почали звинувачувати і кримчан-мусульман, таким чином посиливши тиск на кримських татар за незгоду з окупацією півострова.</p>
    <p id="e9">Підписуйтеся на новини Суспільне Крим у Telegram, WhatsApp та Facebook</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Анько, Янко, Яніко, Ясько, Яцько, Нянько, Янь ко</warning>
    <warning id="e2">Message: Знайдено потенційну орфографічну помилку. Offset: 55. Replacement: Тахрір</warning>
    <warning id="e3">Message: Знайдено потенційну орфографічну помилку. Offset: 72. Replacement: Азізові, Азімова, Авізова</warning>
    <warning id="e3">Message: Знайдено потенційну орфографічну помилку. Offset: 81. Replacement: Мехмета, Шемета, Ме мета, Меме та</warning>
    <warning id="e3">Message: Знайдено потенційну орфографічну помилку. Offset: 88. Replacement: Лиманова</warning>
    <warning id="e4">Message: Знайдено потенційну орфографічну помилку. Offset: 69. Replacement: Тахрір</warning>
    <warning id="e5">Message: Знайдено потенційну орфографічну помилку. Offset: 207. Replacement: Мехмету, Шемету, Мечету, Ме мету, Меме ту</warning>
    <warning id="e5">Message: Знайдено потенційну орфографічну помилку. Offset: 214. Replacement: Лиманову</warning>
    <warning id="e5">Message: Знайдено потенційну орфографічну помилку. Offset: 230. Replacement: Азізові, Азімову, Авізову</warning>
    <warning id="e6">Message: Знайдено потенційну орфографічну помилку. Offset: 88. Replacement: Ахіллієва, Халілова, Галілеєва</warning>
    <warning id="e6">Message: Знайдено потенційну орфографічну помилку. Offset: 159. Replacement: Валіда, Шахіда</warning>
    <warning id="e6">Message: Чоловіче прізвище відмінюється разом з іменем Offset: 187. Replacement: </warning>
    <warning id="e7">Message: Знайдено потенційну орфографічну помилку. Offset: 23. Replacement: </warning>
    <warning id="e7">Message: Знайдено потенційну орфографічну помилку. Offset: 184. Replacement: Тахрір</warning>
    <warning id="e8">Message: Знайдено потенційну орфографічну помилку. Offset: 5. Replacement: Тахрір</warning>
    <warning id="e8">Message: Знайдено потенційну орфографічну помилку. Offset: 376. Replacement: Тахрір</warning>
    <warning id="e8">Message: Після голосної зі звуком і/и варто писати й або та: звинувачувати «й» кримчан-мусульман, звинувачувати «та» кримчан-мусульман Offset: 407. Replacement: й, та</warning>
    <warning id="e9">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Крим": [ч.р.: називний, знахідний] Offset: 23. Replacement: суспільний Крим</warning>
  </warnings>
  <errors/>
</root>
