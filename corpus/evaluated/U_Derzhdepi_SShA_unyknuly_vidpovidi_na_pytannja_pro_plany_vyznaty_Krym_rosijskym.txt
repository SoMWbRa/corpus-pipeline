<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>У Держдепі США уникнули відповіді на питання про плани визнати Крим російським</title>
    <language>uk</language>
    <publication_time>2025-03-25T14:03+02:00</publication_time>
    <reference>https://suspilne.media/979035-u-derzdepi-ssa-uniknuli-vidpovidi-na-pitanna-pro-plani-viznati-krim-rosijskim/</reference>
  </metadata>
  <document>
    <h id="e1">Речниця Державного департаменту США Таммі Брюс уникнула відповіді на питання про можливе визнання тимчасово окупованих територій України, а саме Криму та частин Луганської, Донецької, Запорізької та лівобережжя Херсонської області російськими.</h>
    <p>Про це йдеться у брифінгу речниці Держдепу США.</p>
    <p id="e2">На питання журналіста про визнання ТОТ та Криму російськими, Таммі Брюс повідомила, що «адміністрація (президента США — ред.) не спекулюватиме» на питанні дипломатичних процесів.</p>
    <q id="e3">«Ми розуміємо, що перед нами є одна річ, яку всі роблять, а це забезпечити мир у цьому регіоні, у цих двох країнах, які – навіть більше, ніж у регіоні, у всьому світі. І це унікальна річ, над якою зараз працюють у Саудівській Аравії. Це єдине, на чому зосередився Президент. Це те, над чим міністр працював майже з першого дня, який – що – на якому ми знаходимося, на цю мить девʼятий тиждень», — заявила Таммі Брюс.</q>
    <p id="e4">За словами речниці, між дипломатичними контактами США, України та Росії відбулись «значні зміни», і тому необхідно зосередитись саме на них. Питання визнання територій «відволікає», вважає речниця.</p>
    <p id="e5">«Отже, це те, з чим ми маємо справу в цьому відношенні, і я думаю, що це лише нагадування, що поки не буде припинення вогню – повне припинення вогню, саме тоді – як зазначив Президент і, звичайно, Секретар, що доки не буде припинення вогню, саме тоді ми зможемо обговорювати відмінності в тому, що відбувається після цього, коли мова йде про міцний мир», — повідомила Таммі Брюс.</p>
    <p id="e6">Раніше спецпредставник американського президента Стівен Віткофф в інтервʼю Такеру Карлсону заявив, що центральним фактором у врегулюванні війни між Росією та Україною є статус окупованих територій — Донбасу, Криму, Луганська, які перебувають під контролем Росії.</p>
    <q id="e7">«Я думаю, що найбільше питання в цій війні — це так звані чотири регіони: Донбас, Крим, Луганськ і ще два. Ці території — російськомовні, і там проводилися референдуми, де більшість людей висловилася за те, щоб бути під владою Росії. На мою думку, саме це — ключовий момент у конфлікті. Це перше, що потрібно врегулювати. І зараз ми ведемо дуже, дуже позитивні розмови щодо цього», — сказав Віткофф.</q>
    <p id="e8">За його словами, частина цих територій уже вважається складовою Росії. Утім, українська конституція накладає обмеження на можливість поступок щодо суверенітету, що ускладнює переговорний процес.</p>
    <q>«Питання в тому, чи визнає світ, що ці території — російські. І що буде тоді? Чи зможе Зеленський політично вижити, якщо він це визнає? Це і є центральне питання», — сказав спецпредставник.</q>
    <p>Президент України Володимир Зеленський підтвердив, що у Саудівській Аравії обговорювалось питання територій, попри те, що це не було включено у порядок денний зустрічі. Він наголосив, що всі партнери знають, що Україна ніколи не визнаватиме окуповані території російськими.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 36. Replacement: Таймі, Даммі, Тампі, Таумі, Теммі, Томмі, Тіммі, Гаммі, Тамзі, Тамті, Там мі</warning>
    <warning id="e1">Message: Не узгоджено іменник з дієсловом: "Брюс" (ч.р.) і "уникнула" (ж.р.) Offset: 42. Replacement: </warning>
    <warning id="e2">Message: Знайдено потенційну орфографічну помилку. Offset: 61. Replacement: Таймі, Даммі, Тампі, Таумі, Теммі, Томмі, Тіммі, Гаммі, Тамзі, Тамті, Там мі</warning>
    <warning id="e2">Message: Не узгоджено іменник з дієсловом: "Брюс" (ч.р.) і "повідомила" (ж.р.) Offset: 67. Replacement: </warning>
    <warning id="e3">Message: Знайдено потенційну орфографічну помилку. Offset: 405. Replacement: Таймі, Даммі, Тампі, Таумі, Теммі, Томмі, Тіммі, Гаммі, Тамзі, Тамті, Там мі</warning>
    <warning id="e4">Message: «відволікає» — нерекомендоване слово, кращий варіант: відвертати, відривати. Offset: 169. Replacement: відвертати, відривати</warning>
    <warning id="e5">Message: Знайдено потенційну орфографічну помилку. Offset: 368. Replacement: Таймі, Даммі, Тампі, Таумі, Теммі, Томмі, Тіммі, Гаммі, Тамзі, Тамті, Там мі</warning>
    <warning id="e6">Message: Знайдено потенційну орфографічну помилку. Offset: 56. Replacement: Вітко, Віткові, Вітком, Віткою</warning>
    <warning id="e7">Message: Знайдено потенційну орфографічну помилку. Offset: 391. Replacement: Вітко, Віткові, Вітком, Віткою</warning>
    <warning id="e8">Message: Як іменник краще: «складник» Offset: 54. Replacement: складник, частина, компонент</warning>
  </warnings>
  <errors/>
</root>
