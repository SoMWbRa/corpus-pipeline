<root>
  <metadata>
    <source>Суспільне Новини | Suspilne Novyny</source>
    <author>Марія Степанчук</author>
    <title>Судитимуть жителя Рівненщини за продаж позашляховиків, які той ввіз як гуманітарну допомогу</title>
    <language>uk</language>
    <publication_time>2025-03-26T12:20+02:00</publication_time>
    <reference>https://suspilne.media/rivne/979677-suditimut-zitela-rivnensini-za-prodaz-pozaslahovikiv-aki-toj-vviz-ak-gumanitarnu-dopomogu/</reference>
  </metadata>
  <document>
    <h>Слідчі Рівненського райуправління поліції скерували до суду матеріали кримінального провадження стосовно жителя Рівненщини, який міг продати позашляховики, ввезені в Україну у вигляді гуманітарної допомоги. За це він нібито отримав понад півмільйона гривень.</h>
    <p>Про це 26 березня повідомила інспекторка відділу комунікації поліції Рівненщини Софія Матвійчук.</p>
    <p>За її інформацією, 43-річний житель Рівненщини збагатився на суму понад півмільйона гривень.</p>
    <q>«Правоохоронці встановили, що схему рівнянин розробив у грудні 2022 року, ввійшовши у довіру настоятеля однієї із парафій у Рівненському районі. Останній надав фігуранту листи щодо сприяння ввезення транспортних засобів у виді гуманітарної допомоги для потреб вказаної релігійної організації», — зазначила Софія Матвійчук.</q>
    <p>Вона додала, що чоловік ввіз на територію України три автівки: Nissan X-Trail, KIA Sorento та Mercedes ML.</p>
    <q id="e1">«Однак, у подальшому, з метою власного збагачення, продав усі позашляховики, розмістивши відповідну інформацію на сайті безкоштовних оголошень. Два автомобілі зловмисник продав для військових, а ще один — Mercedes ML, правоохоронці вилучили та за рішенням суду наклали арешт», — розповіла Софія Матвійчук.</q>
    <p>Правоохоронці повідомили чоловіку про підозру за фактом продажу гуманітарної допомоги, вчиненому в значному розмірі та під час воєнного стану. Матеріали кримінального провадження скерували до суду. Чоловіку може загрожувати від пʼяти до семи років позбавлення волі.</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
  <warnings>
    <warning id="e1">Message: Краще: «надалі» Offset: 8. Replacement: надалі</warning>
    <warning id="e1">Message: «безкоштовних» — нерекомендоване слово, кращий варіант: безплатний. Offset: 120. Replacement: безплатний</warning>
  </warnings>
  <errors/>
</root>
