<root>
  <metadata>
    <source>Суспільне Новини | Suspilne Novyny</source>
    <author>Наталія Карнаух, Ірина Мочульська</author>
    <title>У зоодендропарку біля Львова народилося шетландське поні: імʼя оберуть у соцмережах</title>
    <language>uk</language>
    <publication_time>2025-03-25T19:45+02:00</publication_time>
    <reference>https://suspilne.media/lviv/979181-u-zoodendroparku-bila-lvova-narodilosa-setlandske-poni-ima-oberut-u-socmerezah/</reference>
  </metadata>
  <document>
    <h></h>
    <h>У зоодендропарку «Джерело» поблизу Львова народилось шетландське поні. Це одна із найстарших та найменших у світі порід. Досі там жило двоє самців та троє самиць цієї породи.</h>
    <p>Більше про лоша дізнавалося Суспільне.</p>
    <p>У спеціальному вольєрі пʼятеро шетландських поні зібрались навколо найменшого. Народилось воно чотири дні тому. Важить новонароджене поні зараз близько 7 кілограмів. Сьогодні, 25 березня, старші поні почали вчити маля бігати.</p>
    <p>«Це є одна із найміцніших порід коней. Низькорослі, але дуже-дуже міцні. Маму його звати Карамелька, вона ходила 11 місяців вагітна. І для нас це була велика радісна новина. Стать його – хлопчик, ми так підозрюємо. Воно насправді ще дуже-дуже маленьке, йому, ще раз підкреслюю, всього лиш 4 дні. І харчується лише маминим молочком», — говорить зоолог парку Андрій Семен.</p>
    <p>Ця порода одна із найстаріших, але і найменших порід поні. Вони сягають не більше ста сантиметрів. У парку живе династія шетландських поні – бабуся, мама та новонароджене лоша.</p>
    <p id="e1">«Найбільше у цій сімʼї проявляється бабуся. Вона настільки має закладене відчуття бабусиної турботи. Я такого ще не зустрічала. Другий день підряд вона охороняє молоду маму і малятко. Не дозволяє нікому підходити і просто стоїть на сторожі», — розповідає співзасновниця парку Оксана Лазарєва.</p>
    <p id="e2">Аби назвати нового мешканця парку, оголосять конкурс у соцмережах. Також там зараз чекають на появу іще одного шетландського лоша – від вагітної 6-річної самиці Кари.</p>
  </document>
  <warnings>
    <warning id="e1">Message: Після голосної зі звуком і/и варто писати й або та: підходити «й» просто, підходити «та» просто Offset: 213. Replacement: й, та</warning>
    <warning id="e2">Message: Потенційна помилка: прикметник не узгоджений з іменником: "шетландського": [ч.р.: родовий, знахідний (іст.), с.р.: родовий] і "лоша": [с.р.: називний, знахідний] Offset: 111. Replacement: шетландського лошати, шетландське лоша</warning>
  </warnings>
  <errors/>
</root>
