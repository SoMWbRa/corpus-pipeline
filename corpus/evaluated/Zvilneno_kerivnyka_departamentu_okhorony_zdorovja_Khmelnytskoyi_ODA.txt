<root>
  <metadata>
    <source>Суспільне Новини | Suspilne Novyny</source>
    <author>Ірина Хижа</author>
    <title>Звільнено керівника департаменту охорони здоровʼя Хмельницької ОДА</title>
    <language>uk</language>
    <publication_time>2025-03-26T19:20+02:00</publication_time>
    <reference>https://suspilne.media/khmelnytskiy/980195-zvilneno-kerivnika-departamentu-ohoroni-zdorova-hmelnickoi-oda/</reference>
  </metadata>
  <document>
    <h>Андрія Нечипорука звільнено з посади директора департаменту охорони здоровʼя Хмельницької обласної державної адміністрації (ОДА). Він його очолював з грудня 2024 року.</h>
    <p>Про це йдеться у розпорядженні начальника Хмельницької ОВА Сергія Тюріна.</p>
    <p>Згідно з документом, Андрій Нечипорук написав заяву про звільнення 13 березня 2025 року.</p>
    <p>«Звільнити 24 березня 2025 року Нечипорука Андрія Григоровича з посади директора Департаменту охорони здоровʼя Хмельницької обласної державної адміністрації за угодою сторін», — зазначено у розпорядженні.</p>
    <p>Крім того, у документі написано, що департамент охорони здоровʼя Хмельницької ОДА має провести розрахунки з Андрієм Нечипоруком відповідно до вимог чинного законодавства.</p>
    <p>6 лютого 2025 року Андрій Нечипорук повідомив про суттєві зміни в майновому стані. 27 січня він придбав легковий автомобіль «Renault Duster» 2024 року випуску, його вартість — 995 тисяч 210 гривень.</p>
    <p id="e1">Згідно з декларацією за 2023 рік йдеться, що у власності сімʼї Нечипоруків є, зокрема, дві квартири, чотири земельні ділянки. Заробітна плата Андрія Нечипорука, отримана за основним місцем роботи, йдеться про Шепетівський центр первинної медико-санітарної допомоги, становила 681 тисяча 581 гривня.</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 63. Replacement: Нечипорук, Нечипорука, Нечипорукові, Нечипоруком, Нечипоруку</warning>
  </warnings>
  <errors/>
</root>
