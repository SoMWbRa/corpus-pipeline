<root>
  <metadata>
    <source>Суспільне Новини | Suspilne Novyny</source>
    <author id="e1">Оксана Швед, Наталія Черкашенко</author>
    <title>«Це робота на цілий рік»: як вирощують ранню городину на Черкащині</title>
    <language>uk</language>
    <publication_time>2025-03-25T14:35+02:00</publication_time>
    <reference>https://suspilne.media/cherkasy/978765-ce-robota-na-cilij-rik-ak-virosuut-rannu-gorodinu-na-cerkasini/</reference>
  </metadata>
  <document>
    <h></h>
    <h>Агроном з Черкащини Руслан Величко вирощує розсаду овочів у пʼяти теплицях. Дозріватиме майбутній урожай на полях господарства, загальною площею в пʼятдесят гектарів.</h>
    <p id="e2">Як доглядає за рослинами і коли ранні овочі будуть готові до споживання — пан Руслан розповів Суспільному.</p>
    <p>Нині в теплицях ростуть рання капуста, перець та баклажани. А ще — редиска та цибуля.</p>
    <p>Під ранню капусту виділили теплицю на ділянці у два з половиною гектари, розповів агроном:</p>
    <q>«На гектар у нас іде від 50 до 60 тисяч рослин. Її висаджують щороку приблизно в один і той же час. Цьогоріч висадку почали десь 28 січня. Невдовзі вже плануємо її висадити на полі».</q>
    <p>Урожай ранньої капусти очікують через 45 днів після висадки на поле. Поки ж доглядають розсаду:</p>
    <q>«Бувають складнощі, буває, що більше топимо, більше за нею дивимося, більше використовуємо добрив і стимуляторів, щоб вона виходила зі стресу. До поливу додаємо підживлення. Також підтримується відповідна температура, аби вона зійшла — близько 20 градусів».</q>
    <p>У сусідньому парнику випускає пірʼя висаджена два тижні тому цибуля. За словами працівниці теплиці Альони Величко, її вирощують спеціально для збору свіжої зеленої цибулі:</p>
    <q>«Цибулинки садяться на однаковій відстані одна від одної. Поливаємо її щодня і тижнів через два вирізаємо. Ми зараз у сховищі перебираємо цибульку і ту, яка прокинулася, висаджуємо в теплицю».</q>
    <p>У інших теплицях вирощують розсаду перцю, баклажанів та пізньої капусти, розповів Руслан Величко:</p>
    <q>«У нашого підприємства близько 50 гектарів землі. На цій площі ми постійно висіваємо тільки овочеві культури. Наприклад, на одному полі спочатку сіємо ранню сортову цибулю, ранню редиску, а далі продовжуємо висів ранньої цибулі».</q>
    <p>Зі слів пана Руслана, над вирощуванням городини працюють цілорічно:</p>
    <q>«Це робота на цілий рік. Пізню капусту ми збираємо приблизно в кінці листопада, потім грудень, а в січні уже висаджуємо розсаду. Нині на все підприємство в нас працюють восьмеро людей, а щоб воно нормально працювало, потрібно 40-50. У нас доволі хороша заробітна плата, але людей дуже мало».</q>
    <p>Точно спрогнозувати коли врожай буде готовий до споживання, складно, додав агроном. Усе залежить від погоди:</p>
    <p>«Рання цибуля буде через сто днів із моменту сходів. Якщо зараз потеплішає — вона зійде на два тижні раніше строку. Редиска має бути набагато раніше, але все також залежить від погодних умов і від температури».</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 21. Replacement: Черкасенко, Черкащенко</warning>
    <warning id="e2">Message: Після голосної зі звуком і/и варто писати й або та: рослинами «й» коли, рослинами «та» коли Offset: 25. Replacement: й, та</warning>
  </warnings>
  <errors/>
</root>
