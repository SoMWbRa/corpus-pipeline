<root>
  <metadata>
    <source>Суспільне Новини | Suspilne Novyny</source>
    <author>Ольга Вагнер, Дарʼя Британ</author>
    <title>Четверта доба збою онлайн-сервісів Укрзалізниці: чи є черги за квитками на залізничному вокзалі Дніпра</title>
    <language>uk</language>
    <publication_time>2025-03-26T19:20+02:00</publication_time>
    <reference>https://suspilne.media/dnipro/980145-cetverta-doba-zbou-onlajn-servisiv-ukrzaliznici-aka-situacia-na-zaliznicnomu-vokzali-u-dnipri/</reference>
  </metadata>
  <document>
    <h>23 березня онлайн-системи Укрзалізниці зазнали масштабної кібератаки. Відновлення всіх систем триває четверту добу. Неможливо купити квитки у застосунку та на сайті перевізника. Для урегулювання попиту на квитки на вокзалах країни відкривають додаткові каси, повідомляють в Укрзалізниці.</h>
    <p>Станом на вечір 26 березня ажіотажу на залізничному вокзалі Дніпра не було, повідомляли кореспонденти Суспільного. Нині там відкрито чотири каси.</p>
    <p id="e1">Михайло придбав квиток перед відправкою потяга. Каже, квитки в застосунку майже ніколи не купував, зазвичай на касі, тому до черг звик.</p>
    <p id="e2">«Тут черг як завжди. Я стояв 15 хвилин всього навсього. Касири швидко все роблять. Швидко роздрукували та віддали квиток», — каже чоловік.</p>
    <p>У черзі стоїть місцева жителька Наталя. Каже, їздить до батьків електричкою раз на два тижні. Додає: ніколи не купувала квитки в застосунку Укрзалізниці.</p>
    <p>«Скільки їжджу, тут завжди по 15-20 людей у черзі стоїть. У годину пік — більше, але касири швидко продають квитки, тому не знаю. Кажуть, що можна купити у провідника ще квиток», — розповідає Наталя.</p>
    <p>Працівниця вокзалу каже: через те, що не працює застосунок продають квитки не раніше, ніж за два дні перед відправленням потяга. Додає: серед людей ажіотажу немає, покупців як завжди.</p>
    <h>Що відомо про збій у роботі онлайн-сервісів Укрзалізниці</h>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки.</p>
    <p>В Укрзалізниці зазначили, що система продажу квитків після кібератаки працює. Квитки у касах пасажири наразі можуть придбати лише на найближчі дві доби.</p>
    <p id="e3">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: «відправкою» - помилкове слово, виправлення: виряджання, відряджання, виправляння, посилання, вирушення. Offset: 29. Replacement: виряджання, відряджання, виправляння, посилання, вирушення</warning>
    <warning id="e2">Message: Правильно: «всього-на-всього» Offset: 39. Replacement: всього-на-всього</warning>
    <warning id="e2">Message: «роздрукували» — нерекомендоване слово, кращий варіант: видрукувати. Offset: 90. Replacement: видрукувати</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
