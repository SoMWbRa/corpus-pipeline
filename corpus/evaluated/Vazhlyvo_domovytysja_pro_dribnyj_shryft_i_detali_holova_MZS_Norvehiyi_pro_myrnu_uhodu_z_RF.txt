<root>
  <metadata>
    <source>Суспільне Новини | Suspilne Novyny</source>
    <author>Надія Собенко, Ольга Ковальчук</author>
    <title>«Важливо домовитися про дрібний шрифт і деталі»: голова МЗС Норвегії про мирну угоду з РФ</title>
    <language>uk</language>
    <publication_time>2025-03-26T13:56+02:00</publication_time>
    <reference>https://suspilne.media/979831-vazlivo-domovitisa-pro-dribnij-srift-i-detali-golova-mzs-norvegii-pro-mirnu-ugodu-z-rf/</reference>
  </metadata>
  <document>
    <h>Не повинно бути жодного компромісу щодо суверенітету України чи її здатності приймати власні рішення, і в мирній угоді з РФ «надзвичайно важливо домовитися про дрібний шрифт і деталі».</h>
    <p id="e1">Про це на пресконференції у Києві сказав міністр закордонних справ Норвегії Еспен Барт Ейде.</p>
    <p>За його словами, нема важливішого питання на порядку денному безпеки Європи, ніж «випадок України та те, як ми гарантуємо, що Україна переможе у цій війні».</p>
    <p id="e2">«На кожен аспект норвезької політики так чи інакше також впливає той факт, що ми маємо велику війну тут, на європейському континенті, і нам потрібно вплинути на результат цієї війни, а також нам потрібно подумати про те, що буде після цієї війни», — сказав Ейде.</p>
    <p>За словами міністра, у відносинах з РФ не можна бути наївними.</p>
    <p>«Ми їх досить добре знаємо. Ми знаємо, як вони ведуть переговори, і надзвичайно важливо домовитися про дрібний шрифт і деталі, перш ніж хтось піде святкувати угоди. Я думаю, що вчора в Ер-Ріяді було дуже чітко продемонстровано, що те, що здавалося домовленістю, не було узгодженим, тому що потім з Москви надійшов цілий список нових вимог», — сказав він.</p>
    <p id="e3">Ейде зазначив, що можна вітати той факт, що розмови щодо миру ведуться, але слід бути «надзвичайно реалістичними та надзвичайно стратегічними у підході до них».</p>
    <p>«Мені не потрібно давати цю пораду Україні, тому що Україна це знає, але ми раді поділитися цією ідеєю з іншими людьми, які беруть участь у цих розмовах на основі нашого досвіду мирних переговорів загалом і як сусіда Росії зокрема. І це справді тема, щодо якої ми проводимо широкі консультації з Україною», — сказав міністр.</p>
    <p>Він наголосив, що Норвегія підтримує Україну і згодна з червоними лініями, які вона визначила.</p>
    <p id="e4">«Не повинно бути жодного компромісу щодо суверенітету України чи її здатності приймати власні рішення як з боку її збройних сил, так і з боку її майбутніх союзів чи членства в політичних клубах. Це позиції, які ми дуже сильно підтримуємо, і ми також залучаємо інших до підтримки», — сказав Ейде.</p>
    <h>Ініціатива щодо припинення вогню</h>
    <p>18 лютого делегації США та Росії зустрілись у Саудівській Аравії. Вони обговорювали економічні та дипломатичні відносини між країнами. Представники РФ та США домовились про поновлення дипломатичних місій, призначення країн від послів.</p>
    <p>Вони також обговорювали російсько-українську війну. Представники адміністрації Трампа заявили, що «усі сторони» у війні мають піти на поступки для «завершення» війни. Представники Росії повідомили, що для завершення війни «необхідні дипломатичні зусилля». Україна у цих переговорах участі не брала.</p>
    <p>11 березня у Саудівській Аравії відбулися перемовини між представниками України та США. За підсумками, Україна висловила готовність прийняти пропозицію США щодо негайного запровадження тимчасового 30-денного режиму припинення вогню.</p>
    <p>18 березня Трамп зідзвонився із Путіним. За словами американського президента, вони обговорили «багато елементів» мирного договору, а також негайне припинення вогню щодо всієї енергетики та інфраструктури.</p>
    <p id="e5">19 березня Трамп розмовляв телефоном із Зеленським. Президент України заявляв, що підтримує припинення ударів по енергетиці, але це має бути взаємно з росіянами. Окрім цього, вони домовились доручити своїм командам вирішити технічні питання, повʼязані з виконанням та розширенням режиму часткового припинення вогню.</p>
    <p>23 березня Зеленський заявляв, що з 11 березня є пропозиція безумовного припинення вогню, але саме Росія продовжує завдавати ударів по території України.</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що «дискусія була продуктивною та цілеспрямованою».</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова сьогодні представники США та РФ обговорювали питання «зернової ініціативи» для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 76. Replacement: Аспен, Еспер, Ессен</warning>
    <warning id="e1">Message: Знайдено потенційну орфографічну помилку. Offset: 87. Replacement: Йде, Вейде, Еде, Ейбе, Ейве, Ейден, Ейре, Уейде, Виде, Гиде, Жиде, Киде, Рейде, Е йде, Ей де</warning>
    <warning id="e2">Message: Знайдено потенційну орфографічну помилку. Offset: 257. Replacement: Йде, Вейде, Еде, Ейбе, Ейве, Ейден, Ейре, Уейде, Виде, Гиде, Жиде, Киде, Рейде, Е йде, Ей де</warning>
    <warning id="e3">Message: Знайдено потенційну орфографічну помилку. Offset: 0. Replacement: Йде, Вейде, Еде, Ейбе, Ейве, Ейден, Ейре, Уейде, Виде, Гиде, Жиде, Киде, Рейде, Е йде, Ей де</warning>
    <warning id="e4">Message: Знайдено потенційну орфографічну помилку. Offset: 290. Replacement: Йде, Вейде, Еде, Ейбе, Ейве, Ейден, Ейре, Уейде, Виде, Гиде, Жиде, Киде, Рейде, Е йде, Ей де</warning>
    <warning id="e5">Message: Краще: «розв'язувати технічні питання» Offset: 215. Replacement: розв'язувати технічні питання, розв'язати технічні питання</warning>
  </warnings>
  <errors/>
</root>
