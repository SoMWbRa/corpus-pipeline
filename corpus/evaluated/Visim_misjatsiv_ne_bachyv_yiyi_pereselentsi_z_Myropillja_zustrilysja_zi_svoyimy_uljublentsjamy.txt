<root>
  <metadata>
    <source>Суспільне Новини | Suspilne Novyny</source>
    <author id="e2">Анна Книш, Вікторія Грамм</author>
    <title>«Вісім місяців не бачив її»: переселенці з Миропілля зустрілися зі своїми улюбленцями</title>
    <language>uk</language>
    <publication_time>2025-03-26T11:33+02:00</publication_time>
    <reference>https://suspilne.media/sumy/979671-visim-misaciv-ne-baciv-ii-pereselenci-z-miropilla-zustrilisa-zi-svoimi-ulublencami/</reference>
  </metadata>
  <document>
    <h>Ввечері 25 березня у центрі Сум зібралися переселенці з Миропілля та їхні родичі. Приїхали, щоб забрати у волонтерів своїх улюбленців, яких з різних причин не змогли вивезти раніше.</h>
    <p>Оксана розповідає: нещодавно з-під обстрілів евакуювали бабусю. Готували до переїзду і собаку Джека, та пес втік в останній момент перед посадкою в автівку.</p>
    <p>«Вивезли ми тварин, котиків, а собачка просто в цей момент вискочив. Її хотіли забрати, але вийшло так, що вона вискочила, там дрони літали», – каже Оксана.</p>
    <p>Наталія з чоловіком раніше вже забрали з Миропілля німецьку вівчарку Діка. Тепер звернулися до волонтерів з проханням привезти й Беллу.</p>
    <p id="e3">«Ми виїхали в серпні, там залишився сусід, який дивився за собакою, за котами, у нас там ще було багато качок, кроликів. Як тільки все почалося, його евакуювали, а собак з ним не дозволили взяти», – згадує Наталія Євланова.</p>
    <p>Привіз тварин господарям волонтер ГО «Порятунок тварин Харків» Руслан Горбаль.</p>
    <p id="e4">«Нам пощастило, весь день був дощ доволі сильний, і ми потрапили в цей період. Заявок було 11, ми всі закрили. Забрали двох кіз, двох папуг, а всі інші – це коти і собаки», – говорить волонтер Руслан.</p>
    <p id="e5">Цього разу ловити і вивозити тварин Руслану допомагала бойова медикиня Олена на позивний Лелека.</p>
    <p id="e6">«Не всі в руки даються, Руслан заманює – я підсікаю, двері ногою тримаю. Ліхтарик в зубах. Лягають КАБи, масивні обстріли, нам пощастило, була дощова погода, в рясний дощ пташки ворожі не літають, а коли виїжджали – прояснилося, і почали артою накривати», – пояснює бойова медикиня підрозділу 47-ї бригадти «Магура».</p>
    <p id="e1">Забирає своїх собак і Вʼячеслав: «Дік і Азов. Я виїхав в понеділок. Я просто трьох бабусь сусідських вивозив, просто ніколи було. Думали, наступного дня, але на другий день вже не вийшло.</p>
    <p>«Як дитинку забрав із дитсадка. Вісім місяців не бачив її», – каже переселенець з Миропілля Юрій.</p>
    <p>«Чекали… Там би залишився на голодну смерть. Мама виїхала трішки раніше, залишила на сусідів, бо вона хворіє в мене… Почалося таке – і сусіди теж виїхали», – говорить донька переселенки Ольга Лопатка.</p>
    <p>Кілька людей, які робили заявки на евакуацію, у підсумку не змогли забрати своїх котів і собак. Собак відвезли на перетримку до Нижньої Сироватки. Коти чекають на нових господарів в сумському притулку «Dimpets».</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 20. Replacement: Грам, Грама, Грами, Грімм, Грамам, Граме, Грамем, Грамом, Граму, Грамі, Гра мм, Грам м</warning>
    <warning id="e3">Message: Знайдено потенційну орфографічну помилку. Offset: 214. Replacement: Євлахова, Єв ланова</warning>
    <warning id="e4">Message: Після голосної зі звуком і/и варто писати й або та: коти «й» собаки, коти «та» собаки Offset: 162. Replacement: й, та</warning>
    <warning id="e5">Message: Після голосної зі звуком і/и варто писати й або та: ловити «й» вивозити, ловити «та» вивозити Offset: 18. Replacement: й, та</warning>
    <warning id="e6">Message: Знайдено потенційну орфографічну помилку. Offset: 99. Replacement: Аби, Кави, Кари, Каси, Баби, Раби, Куби, Кажи, Кати, Жаби, Хаби, Паби, Кабиш, Кай, Кали, Ками, Кафи, Кахи, Кеби, Киби, Коби, Лаби, Саби, Ваби, Габи, Даби, Кади, Каки, Капи, Карби, Краби, КА Би</warning>
    <warning id="e6">Message: Це слово є жаргонним Offset: 238. Replacement: </warning>
    <warning id="e6">Message: Знайдено потенційну орфографічну помилку. Offset: 298. Replacement: бригади, бригад ти</warning>
  </warnings>
  <errors/>
</root>
