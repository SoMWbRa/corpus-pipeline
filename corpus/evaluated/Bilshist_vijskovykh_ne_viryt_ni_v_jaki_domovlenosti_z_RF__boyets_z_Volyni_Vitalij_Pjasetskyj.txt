<root>
  <metadata>
    <source>Суспільне Новини | Suspilne Novyny</source>
    <author id="e1">Микита Чибар, Олена Парай</author>
    <title>«Більшість військових не вірить ні в які домовленості з РФ» — боєць з Волині Віталій Пясецький</title>
    <language>uk</language>
    <publication_time>2025-03-25T20:28+02:00</publication_time>
    <reference>https://suspilne.media/lutsk/979167-bilsist-vijskovih-ne-virit-ni-v-aki-domovlenosti-z-rf-boec-z-volini-vitalij-paseckij/</reference>
  </metadata>
  <document>
    <h id="e2">Віталій Пясецький — з Ковеля. Волинянин має понад 11 років бойового досвіду. До війни був підприємцем, у 2014 році пішов воювати добровольцем і став одним із оборонців Донецького аеропорту. Від початку повномасштабного вторгнення боєць повернувся у стрій, аби боронити Україну. Зараз волинянин — головний сержант бригади «Холодний Яр».</h>
    <p>В інтервʼю Суспільному захисник розповів про свій бойовий шлях, ситуацію на передовій, настрої військових та про те, як йому на відстані вдається зберегти теплі родинні стосунки.</p>
    <p>— Віталію, ви проїздом у Луцьку. Чи встигаєте побачити рідну Ковельщину?</p>
    <p id="e3">Додому хочеться. Це перше враження. Коли, бувало, що проїздом був взимку, не було відчуття такого потягу. А коли приїжджаєш і бачиш — сніг зійшов, потепліло, сонечко, трава десь там починає підзеленюватися. Я дуже люблю весну і дуже хочеться додому в такі моменти.</p>
    <p id="e4">— Пригадайте свій бойовий шлях. Ви у війську більше десяти років. Ви не проходили військової строкової служби?</p>
    <p>Військову строкову службу я не проходив з релігійних переконань — я на той час був членом протестантської громади. За релігійними переконаннями не дозволяється чи не рекомендується брати зброю до рук, особливо в мирний час.</p>
    <p id="e5">На даний момент у більшості протестантських громад дивляться з розумінням на тих військовослужбовців, які, будучи протестантами, взяли зброю і пішли обороняти свою державу. Є приклади, коли з луцької громади боєць загинув у боях за Україну. Є хлопці, які по сьогоднішній день воюють. І їм не заважає їхнє релігійне переконання виконувати громадянський обовʼязок. У мене було ставлення до росіян доволі лояльне, тому що були родинні звʼязки. Був час, коли я навіть проживав на території Росії.</p>
    <p>— Чи ви відчували, коли там жили, що це ментально інші люди?</p>
    <p id="e6">Дуже відчував. На заробітки ще у 2003 році туди їздив. Коли я пересікався з росіянами або навіть зі своїми рідними ще задовго до початку подій 2014 року, то відчувався вплив і накачка пропагандою, зневага до українців, підозри до українців, що вони не такі, що ми тут всі нацисти, бандерівці.</p>
    <p id="e7">От наприклад: приїжджає мій брат з дружиною, вона росіянка етнічна. Поїдуть на вихідні у Львів погуляти. Вона запитує, чи можна там російською говорити? А мі брат їй каже: «Ти що? Ні в якому разі. Це ж Львів. Нас побʼють там!» Я тоді здивувався, кажу: «Брате, що говориш?» Коли я займався парашутним спортом, приїжджали до мене хлопці, львівʼяни, і вони розмовляли російською. Зараз я розумію, що це є неправильно, але ніхто нікого не зневажав через російську мову на той час.</p>
    <p id="e8">— Як зараз змінилась війна для вас, як оборонця Донецького аеропорту, людини, яка в 2014 році долучилася до війська?</p>
    <p id="e9">Якщо порівнювати 2014 рік і початок 2022 року, 2023 рік — різниця була не сильно разюча. Єдине, що ворог почав використовував активну авіацію, чого не було в 2014 році. Російські військові почали активно використовувати ракети по інфраструктурі, по мирних містах, по військових цілях, в тому числі. Хоча застосування артилерії на той час і інших засобів ураження, окрім авіації, якогось ракетного озброєння, було дуже величезне.</p>
    <p>Коли я перевівся в 93 бригаду, то навіть те, що було рік тому, яка була ситуація на лінії бойового зіткнення і яка вона зараз — все дуже ускладнилося і стало набагато важче.</p>
    <p>В один із виходів, мені було трошки скучно, напросився з нашими розвідниками піти забрати їхнього загиблого побратима — попали під скиди дронів і один з військовослужбовців загинув. Ми пройшли буквально кілометра чотири, дуже нам пощастило, що ми на той час зайшли перепочити в одне укриття в Кліщіївці, в напівзруйновану будівлю. Потрапили під скиди. Пересиділи, але загиблого військовослужбовця ми не забрали — довелося дуже швидко звідти відходити назад. Якби зараз така ситуація — нас би просто звідти не випустили. Там би «розібрали будівлю» FPV-дронами, якимись бомбами, скидами.</p>
    <p id="e10">Війна зараз дуже ускладнилася саме в напрямку логістики. Позиція піхотинця може тривати 30 днів, 60 днів, 90 днів. Найскладніше — це зайти і вийти з позиції.</p>
    <p>— Як при цьому змінилося оснащення наших військових?</p>
    <p id="e11">Нестача засобів ураження сприяє креативному підходу. В складі нашої бригади, в третьому механізованому батальйоні, підрозділ «Сігнум», який ще, якщо не помиляюся, у 2022 році вперше застосував FPV-дрон для ураження. І вже після цього почався бурхливий розвиток. Були періоди, коли були дуже жорсткі ліміти. На бригаду виділялося десять снарядів на артилерійські гармати.</p>
    <p>— Наскільки цього було мало?</p>
    <p>Це ніщо. Десять снарядів — це навіть уразити одну ціль практично неможливо з урахуванням того, що більшість артилерійських стволів катастрофічно зношені. Часто буває, що снаряд від снаряда може відрізнятися за якимись балістичними характеристиками.</p>
    <p>Розмова з командиром була, він казав, якби мені зараз поставили задачу – вибір: поставити пʼять піхотних позицій чи пʼять позицій дронів з мотивованими піхотинцями чи з мотивованими екіпажами дронів, я, відповідно, ставлю 5 екіпажів дронів. Тому що 80% ураження — за допомогою дронів розвідувальних, ударних і тому подібне.</p>
    <p>— Специфіка участі у бойових діях на різних напрямках і нести службу, в чому ця різниця?</p>
    <p>У 2014 році я був звичайним піхотинцем. Це своя специфіка роботи. В тебе доволі обмежений сектор огляду на події, які навколо тебе відбуваються. І це іноді військовослужбовців може провокувати на певні зрадофільські настрої — «все погано, я сиджу в окопі, в мене автомат, максимум гранатомет, а де танки, де артилерія» і тому подібне.</p>
    <p id="e12">Вже під час другої кампанії теж недовгий час побув у піхоті. Потім пройшов навчання на оператора переносних зенітно-ракетних комплексів. Після одного зі складних виїздів став головним сержантом взводу. У тебе вже трішечки розширюється сектор огляду. І це має певний вплив на твоє бачення, твою поведінку, накази, відповідальність. Ти вже поле бою бачиш трішечки по-іншому, відповідаєш не тільки за себе, як рядовий піхотинець, чи за якусь окрему позицію, а ти відповідаєш і за людей, якими ти управляєш, яких ти мотивуєш, яких ти готуєш до виїзду, до виконання завдань. Коли ти буваєш на нарадах, коли ти бачиш, скільки людей задіюється в управлінні боєм, в управлінні смугою відповідальності бригади — ти зовсім інакше на все дивишся.</p>
    <p>— Чуємо від військових, що російські солдати дуже швидко навчаються у нас. Як вчимося ми у них?</p>
    <p>Можливо, десь в чомусь треба вчитися у ворога стосовно переведення якоїсь економіки на якісь військові рейки. Наскільки в них багато часто приховане виробництво тих самих засобів ураження, як вони у цьому напрямку працюють. Можливо, це треба десь брати на озброєння.</p>
    <p id="e13">Спочатку сміялися з оптоволоконних дронів. Навіть я сміявся: «Та як? Ну, дивіться: дрон на нього треба повісити котушку, яка має свою вагу, засіб ураження у вигляді там гранатометного пострілу чи якогось іншого боєприпаса, і куди вона долетить?» Як виявилося, долітає і працює доволі ефективно. Сміялися з мангалів, так званих, наварених на танках. Але що показала практика — для бою такий танк не ефективний, але в якості засобів розмінування він доволі ефективний.</p>
    <p>— Як ви зараз реагуєте, коли йдеться про діяльність працівників ТЦК?</p>
    <p id="e14">Щодо тих моментів, де, можливо, працівники ТЦК перевищують свої повноваження, де є тілесні ушкодження чи ще щось, звісно, я на це дивлюся негативно. Але до самої мобілізації однозначно ставлюся позитивно. По тій причині, що яка б недосконала ця структура ТЦК була — це єдина структура, яка на цей момент можливо не на 100%, але в більшості ефективно працює для наповнення особовим складом Збройних сил. Ні рекрутинг напряму в бригади, ні різні інші моменти, контракти і тому подібне не дають такого ефекту, на жаль.</p>
    <p id="e15">Є якісь помилки з боку керівництва, можливо, держави, коли не були визначені обмежені терміни служби. Можливо, якісь помилки певних рішень з боку керівництва ЗСУ. Але, насправді, в більшості — це величезний вплив засобів масової інформації, які мають десь вороже коріння, які продукують певні фейки. Часто ми бачимо ці сутички з працівниками ТЦК, які є зрежисовані, правильно обрізані, під правильним для ворога кутом подані.</p>
    <p id="e16">Люди часто оперують такими фразами, що воювати має той, хто хоче, чи той, хто може, а не всі можуть воювати, не всі мають воювати. Ті, хто зараз у Збройних силах, не всі бачили свою військову карʼєру, не всі бачили себе постійно на війні, не всі хочуть поставити своє особисте життя чи бізнес, роботу на паузу. Я вважаю, що не насильницькі, а примусові методи мобілізації — вони мають бути присутніми, тому що ворог хоче нас захопити і знищити.</p>
    <p>— Як ви зараз разом із побратимами ставитеся до ймовірних потенційних дипломатичних домовленостей за участі глобальних лідерів щодо завершення війни? Які це викликає настрої у військових?</p>
    <p id="e17">Скажу думку нашого, наприклад, командира. Коли почалися оці всі перемовини і події, він сказав: «Ніхто не має зважати, що там відбувається у високих кабінетах. Ми у своїх діях керуємося винятково наказами міністра оборони, Головнокомандувача. І працюємо далі.»</p>
    <p>Моя особиста думка — більшість військових не вірить ні в які домовленості з РФ. Ми це вже проходили у 2015 році, коли були Мінські домовленості. Я вважаю, що той час має бути використаний для зміцнення ЗСУ. Якщо навіть буде якесь припинення тимчасового вогню — це буде пауза, яку Росія буде намагатися використати для нарощування своїх спроможностей. Якщо буде якась така пауза у веденні бойових дій, має і суспільство працювати, і держава, і Збройні сили, всі відповідальні особи на те, щоб наростити наші спроможності.</p>
    <p>— Війна, цивільне життя, дім, ваші рідні. Наскільки важко дистанційно підтримувати здорові стосунки?</p>
    <p>Таке відчуття є постійним, що я надто мало часу приділяю своїй родині. У мене прекрасна сімʼя, у мене дуже хороші діти.</p>
    <p id="e18">Незадовго до початку повномасштабного вторгнення я захопився покатушками на велосипедах. Доньці це дуже сподобалося. Купили гарний велосипед. Це якраз міжсезоння було, а взимку розпочалося повномасштабне вторгнення. І я дуже шкодував, бо розумів, що це крайній рік, коли вона буде 100% ще вдома, коли я ще можу з нею побути, бо дитина мала переходити в 11 клас. Син уже на той час був студентом. Мені хотілося максимально продуктивно використати цей час. На жаль, обставини склалися по-іншому. Є моменти, коли дуже не вистачає що дружині мене, що дружини мені.</p>
    <p id="e19">Термінові новини читайте в Telegram та Viber Суспільне Луцьк. Також ми є у WhatsApp.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Чубар, Ейбар, Рибар, Чинар, Чинбар, Чи бар</warning>
    <warning id="e1">Message: Знайдено потенційну орфографічну помилку. Offset: 20. Replacement: Пара, Пари, Парад, Парки, Паради, Парами, Парти, Парам, Парах, Сарай, Падай, Парми, Парій, Пацай, Шарай, Варай, Карай, Нарай, Палай, Папай, Параф, Парафи, Параш, Парси, Паруй, Патрай, Порай, Па рай, Пар ай, Пара й</warning>
    <warning id="e2">Message: Перед голосною вживаємо з: «з» оборонців Offset: 155. Replacement: з</warning>
    <warning id="e3">Message: Знайдено потенційну орфографічну помилку. Offset: 190. Replacement: визеленюватися, озеленюватися, підклеюватися, підселюватися</warning>
    <warning id="e4">Message: З числівником замість «більше» краще вживати «понад», або «більше ніж/як»: «понад десять» Offset: 45. Replacement: понад десять, більш як десять, більше ніж десять</warning>
    <warning id="e5">Message: Краще: «на цей час» Offset: 0. Replacement: На цей час, На цю мить, На цей момент, Зараз, Тепер, Нині</warning>
    <warning id="e5">Message: «будучи» - помилкове слово, виправлення: бувши. Offset: 107. Replacement: бувши</warning>
    <warning id="e6">Message: «пересікався» - помилкове слово, виправлення: перетинатися. Offset: 62. Replacement: перетинатися</warning>
    <warning id="e6">Message: «накачка» - помилкове слово, виправлення: помпування, напомповування, насмоковування, напомпування, упоювання; надудлювання; напихання; напхання. Offset: 176. Replacement: помпування, напомповування, насмоковування, напомпування, упоювання; надудлювання; напихання; напхання</warning>
    <warning id="e7">Message: Перед «наприклад» ставимо кому, окрім випадків, коли це слово стоїть у кінці уточнювального звороту («реальні речі, берці наприклад») Offset: 2. Replacement: , наприклад</warning>
    <warning id="e8">Message: Перед словами, що починаються на в, ф або збігом приголосних із в, ф пишемо у: «у» 2014 Offset: 82. Replacement: у</warning>
    <warning id="e9">Message: Перед словами, що починаються на в, ф або збігом приголосних із в, ф пишемо у: «у» 2014 Offset: 156. Replacement: у</warning>
    <warning id="e10">Message: Після голосної зі звуком і/и варто писати й або та: зайти «й» вийти, зайти «та» вийти Offset: 139. Replacement: й, та</warning>
    <warning id="e11">Message: Знайдено потенційну орфографічну помилку. Offset: 126. Replacement: Сигнум</warning>
    <warning id="e12">Message: «задіюється» - помилкове слово, виправлення: залучатися, пускатися в дію, уводитися в експлуатацію, долучатися. Offset: 626. Replacement: залучатися, пускатися в дію, уводитися в експлуатацію, долучатися</warning>
    <warning id="e13">Message: Ця форма не відповідає мовній нормі Offset: 211. Replacement: </warning>
    <warning id="e13">Message: Правильно: як хто/що, як кого, за кого/що, ким/чим Offset: 414. Replacement: </warning>
    <warning id="e14">Message: Замість «по» тут краще вживати «через», «з»: «через ту причину» Offset: 205. Replacement: Через ту причину, З тої причини, З тієї причини</warning>
    <warning id="e14">Message: Після голосної зі звуком і/и варто писати й або та: контракти «й» тому, контракти «та» тому Offset: 468. Replacement: й, та</warning>
    <warning id="e15">Message: «насправді» не буває вставним словом і комами не відокремлюється (хоча кому можуть диктувати інші конструкції) Offset: 166. Replacement:  насправді</warning>
    <warning id="e16">Message: Після голосної зі звуком і/и варто писати й або та: захопити «й» знищити, захопити «та» знищити Offset: 434. Replacement: й, та</warning>
    <warning id="e17">Message: Після голосної зі звуком і/и варто писати й або та: перемовини «й» події, перемовини «та» події Offset: 75. Replacement: й, та</warning>
    <warning id="e18">Message: Знайдено потенційну орфографічну помилку. Offset: 61. Replacement: цокотушками</warning>
    <warning id="e19">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Луцьк": [ч.р.: називний, знахідний] Offset: 45. Replacement: суспільний Луцьк</warning>
  </warnings>
  <errors/>
</root>
