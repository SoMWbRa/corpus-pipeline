<root>
  <metadata>
    <source>Суспільне Новини | Suspilne Novyny</source>
    <author>Дарина Кузьміна</author>
    <title>У Кропивницькому шкільні бухгалтери отримуватимуть доплату до заробітної плати</title>
    <language>uk</language>
    <publication_time>2025-03-25T17:59+02:00</publication_time>
    <reference>https://suspilne.media/kropyvnytskiy/979215-u-kropivnickomu-skilni-buhgalteri-otrimuvatimut-doplatu-do-zarobitnoi-plati/</reference>
  </metadata>
  <document>
    <h>З 1 квітня шкільні бухгалтери Кропивницького отримуватимуть доплату у розмірі 25% до нарахованої заробітної плати. Таке рішення ухвалили 25 березня на засіданні сесії міськради.</h>
    <p>Про це Суспільному розповіла керівниця міського управління освіти Лариса Костенко.</p>
    <p>За її інформацією, до управління звертались керівники закладів освіти, де самостійно ведуть бухгалтерський облік та просили підвищити зарплату бухгалтерам.</p>
    <q>«Були заяви про те, що у них неконкурентна заробітна плата і через це важко знайти працівників. Тому ми вийшли з ініціативою до депутатського корпусу й розглянули ці питання на депутатській бюджетній комісії з питань освіти. Була одностайна підтримка щодо підняття заробітної плати».</q>
    <p>Лариса Костенко розказала, що доплати отримають бухгалтери управління освіти й ті, які самостійно працюють, наприклад, у школі чи дитячому садку. Це пів сотні людей.</p>
    <q>«У закладах самостійного балансу бухгалтер на руки отримував шість тисяч 600 гривень, а головний бухгалтер такого закладу — від десяти до 12 тисяч гривень. Це залежить від стажу».</q>
    <p>За її даними, з 1 квітня, з урахуванням доплати, шкільні бухгалтери матимуть заробітну плату від 12 тисяч гривень. Головний бухгалтер отримуватиме 15 тисяч гривень.</p>
  </document>
</root>
