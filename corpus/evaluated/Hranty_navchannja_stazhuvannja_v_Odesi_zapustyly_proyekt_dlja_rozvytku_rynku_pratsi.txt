<root>
  <metadata>
    <source>Суспільне Новини | Suspilne Novyny</source>
    <author id="e1">Діна Плетенчук</author>
    <title>Гранти, навчання, стажування: в Одесі запустили проєкт для розвитку ринку праці</title>
    <language>uk</language>
    <publication_time>2025-03-26T22:46+02:00</publication_time>
    <reference>https://suspilne.media/odesa/979599-granti-navcanna-stazuvanna-v-odesi-zapustili-proekt-dla-rozvitku-rinku-praci/</reference>
  </metadata>
  <document>
    <h>В Одесі офіційно розпочалася реалізація проєкту, спрямованого на підтримку економічного розвитку регіону. 25 березня відбувся урочистий запуск ініціативи місцевого партнерства зайнятості в Одеській області, в рамках якої передбачені навчання, курси, сприяння працевлаштуванню та грантова підтримка вразливих груп, які перебувають у пошуку роботи.</h>
    <p>Ініціативу місцевого партнерства зайнятості впровадять в рамках проєкту Міжнародної організації праці «Підтримка створення робочих місць в Миколаївській та Одеській областях та розвиток соціального діалогу». Імплементаційним партнером стала громадська організація «Десяте квітня».</p>
    <p>У заході взяли участь представники органів державного управління Одеської ОВА, обласного центру зайнятості, центру професійно-технічної освіти, одеської агенції регіонального розвитку, профспілки робітників морського транспорту України, роботодавці Одещини та представники Міжнародної організації праці.</p>
    <h>Мета ініціативи</h>
    <p>Ключовими цілями проєкту заявлено системне розвʼязання кадрових проблем у важливих секторах економіки регіону, сприяння працевлаштуванню, допомога місцевим жителям, внутрішньо переміщеним особам, ветеранам, людям з інвалідністю та іншим вразливим групам у пошуках роботи, отриманні нових професійних навичок або започаткуванні власного бізнесу.</p>
    <p id="e2">«Ініціатива спрямована на подолання дефіциту кадрів та створенню рівних можливостей на ринку праці через навчання, грантову підтримку. Важливим напрямком є підтримка вразливих груп на ринку праці, забезпечення доступу до роботи через профорієнтацію, навчальні програми та стажування. Адаптація робочих місць та навчання роботодавців принципам інклюзії також є важливим моментом», — зазначила представниця ГО «Десяте Квітня» Ольга Масаліка.</p>
    <h>Очікувані результати</h>
    <p>Партнери проєкту планують, що протягом впровадження ініціативи сотні людей пройдуть навчання і частина з них буде працевлаштована. Також за відведений час впроваджуватимуться короткострокові курси підготовки та перепідготовки кадрів, робота цифрової платформи, 20 бізнес-проєктів отримають грантову та менторську підтримку для відкриття бізнесу, пʼять підприємств адаптують робочі місця для осіб з інвалідністю, 50 людей із вразливих груп пройдуть стажування тощо.</p>
    <p>Партнери проєкту також налаштовані на зусилля, що сприятимуть подоланню упередженості та підвищенню іміджу робітничих професій, як то сантехнік чи електрик, та впровадженню розуміння необхідності офіційного працевлаштування.</p>
    <h>Ситуація в аграрній галузі</h>
    <p id="e3">Про проблеми аграрної сфери, зокрема брак фахівців через сучасні виклики та дисбаланс на ринку праці, невідповідність професійної підготовки реальним потребам економіки регіону, розповіла Алла Стоянова, голова депутатської групи «Аграрна Одещина» в Одеській обласній раді і власниця агропідприємства. Вона наголосила на тому, що Одещина – привабливий український регіон, бо він є експортними воротами країни з великою кількістю сільськогосподарських земель та переробних підприємств.</p>
    <p id="e4">«Аграрний сектор дуже технологічний. Держава і освіта не встигають за новими розробками та технологіями. Через такі виклики, як війна і клімат, аграрна сфера дуже страждає від нестачі фахівців. Особливо нам бракує чоловічих рук, але сьогодні ми вже працюємо над тим, аби жінки опановували техніку. Я, наприклад, теж керую будь-яким транспортним засобом від навантажувача комбайна до екскаватора. І дійсно ми сьогодні потребуємо допомоги у насиченні нашого ринку праці фахівцями. Ми готові до роботи, до партнерства», — зазначила Алла Стоянова.</p>
    <h>В якому стані перебуває ринок праці в Одесі</h>
    <p id="e5">Керівник Одеського обласного центру зайнятості Микита Коренєв у коментарі Суспільному розповів про ситуацію на ринку праці. З його слів, станом на зараз майже вісім тисяч людей звернулося до центру в пошуках роботи. У базі даних центру налічується 2200 вакансій, але вона не відображає повну картину по регіону. На Єдиному порталі вакансій по Одесі та області міститься близько 12 тисяч пропозицій працевлаштування.</p>
    <p id="e6">«Майже у всіх галузях економіки є сьогодні дефіцит кадрів. Це і сільське господарство, транспорт, державне управління, природна промисловість, оптово-роздрібна торгівля. Найбільш затребуваними є водії, електрогазозварювальники, лікарі, вчителі, бухгалтери, спеціалісти державної служби або місцевого самоврядування, підсобні робочі тощо. Ми сподіваємося, що європейський досвід і практика, які пропонують представники МОП, дійсно будуть ефективними», — розповів Микита Коренєв.</p>
    <p>Зустріч закінчилася підписанням угоди між Міжнародною організацією праці та виконавчим партнером про реалізації ініціативи.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Легенчук, Петренчук, Плетеник, Плетенику, Плетену</warning>
    <warning id="e2">Message: Знайдено потенційну орфографічну помилку. Offset: 430. Replacement: Маслюка, Маліка, Масалаївка, Масалієв, Масалієва, Масарика, Маслака, Масляка, Маслівка, Насалика, Васалка, Майоліка, Масала, Масалі, Маселка, Маслачка</warning>
    <warning id="e3">Message: Після голосної зі звуком і/и варто писати й або та: раді «й» власниця, раді «та» власниця Offset: 272. Replacement: й, та</warning>
    <warning id="e4">Message: Між двома голосними варто писати й: Держава «й» освіта, Держава «та» освіта Offset: 45. Replacement: й, та</warning>
    <warning id="e5">Message: Знайдено потенційну орфографічну помилку. Offset: 54. Replacement: Коренів, Корнєв, Коренив</warning>
    <warning id="e6">Message: «оптово-роздрібна» - помилкове слово, виправлення: гуртово-роздрібний. Offset: 143. Replacement: гуртово-роздрібний</warning>
    <warning id="e6">Message: «затребуваними» - помилкове слово, виправлення: потрібний, популярний, що має попит, зажаданий, запрошений; викликаний. Offset: 179. Replacement: потрібний, популярний, що має попит, зажаданий, запрошений; викликаний</warning>
    <warning id="e6">Message: Знайдено потенційну орфографічну помилку. Offset: 469. Replacement: Коренів, Корнєв, Коренив</warning>
  </warnings>
  <errors/>
</root>
