<root>
  <metadata>
    <source>Суспільне Новини | Suspilne Novyny</source>
    <author>Максим Гудзенко</author>
    <title id="w1">«Робить набагато більше на полі». Наставник «Олімпіакоса» оцінив гольовий внесок Яремчука у останніх матчах</title>
    <language>uk</language>
    <publication_time>2025-03-31T14:52+03:00</publication_time>
    <reference>https://suspilne.media/sport/983547-robit-nabagato-bilse-na-poli-nastavnik-olimpiakosa-ociniv-golovij-vnesok-aremcuka-u-ostannih-matcah/</reference>
  </metadata>
  <document>
    <h id="w2, w3, w4">Головний тренер «Олімпіакоса» Хосе Луїс Менділібар оцінив виступи нападника команди Романа Яремчука у останній поєдинках. Слова іспанського наставника на пресконференції після гри з «Панатінаїкосом» цитує сайт пірейців.</h>
    <p id="w5, w6">У поєдинку чемпіонату Греції проти прямих конкурентів за «золото» українець оформив дубль, який приніс «Олімпіакосу» перемогу — 4:2. Для українця це став третій дубль у складі грецької команди, а у останніх семи матчах у його активі вісім результативних дій — шість голів й два асисти.</p>
    <p id="w7">Після гри наставник «Олімпіакоса» Хосе Менділібар відзначив гру Яремчука, а також наголосив на важливості дій нападника у пресингу, внаслідок чого він і забив свій перший гол, змусивши помилитися воротаря.</p>
    <q id="w8">«Від нападника ми очікуємо не тільки голи, і Яремчук робить набагато більше на полі, що було видно у моменті з першим його мʼячем. Хтось може сказати, що винен воротар, але якщо нападник не піде забрати мʼяч, то гола би не було. Ми просимо його бути агресивним і бігати без мʼяча, і він показав, що здатен це робити», — розповів іспанець.</q>
    <p id="w9">Також тренер пірейців похвалив українського нападника за професіоналізм, адже до цього клуб хотів взимку продати Яремчука, який до лютого лише двічі вийшов у стартовому складі.</p>
    <p>«Яремчук — гравець, який з початку сезону працює безперервно, ніяк не висловлюючи претензій, не підвищуючи голос і не вимагаючи нічого більше, ніж те, що отримує. Треба поважати кожного гравця. Чого я не хочу робити, так це ставитися до людини так, ніби вона нічого не означає».</p>
    <q id="w10">«Якщо нападник переживає невдалий період і не може відзначитися, ти не можеш просто відвернутися від нього, залишити самого і позбутися його. Тим більше коли він чудова людина. Навіть якщо в нього щось не виходить, хороший характер у колективі завжди допомагає команді», — сказав Менділібар.</q>
    <p id="w11">Загалом на рахунку Яремчука 27 проведених матчів в усіх турнірах у складі «Олімпіакоса», в яких він забив вісім голів та здійснив три асисти.</p>
    <p id="w12">Наступний матч «Олімпіакос» проведе у півфіналі Кубка Греції проти АЕКа, що відбудеться в середу, 2 квітня.</p>
  </document>
  <warnings>
    <warning id="w1">Message: Перед нейотованими голосними варто писати в: «в» Offset: 90. Replacement: в</warning>
    <warning id="w2">Message: Перед нейотованими голосними варто писати в: «в» Offset: 100. Replacement: в</warning>
    <warning id="w3">Message: Потенційна помилка: прикметник не узгоджений з іменником: "останній": [ч.р.: називний, знахідний (неіст.), ж.р.: давальний, місцевий] і "поєдинках": [мн.: місцевий] Offset: 102. Replacement: останніх поєдинках</warning>
    <warning id="w4">Message: Знайдено потенційну орфографічну помилку. Offset: 210. Replacement: корейців, пітерців, Піренеїв, переймів, піренейців, піритів</warning>
    <warning id="w5">Message: Перед нейотованими голосними варто писати в: «в» Offset: 196. Replacement: в</warning>
    <warning id="w6">Message: Це слово є жаргонним Offset: 278. Replacement: </warning>
    <warning id="w7">Message: Знайдено потенційну орфографічну помилку. Offset: 39. Replacement: Мілібар</warning>
    <warning id="w8">Message: Після голосної пишемо «б» Offset: 217. Replacement: б</warning>
    <warning id="w9">Message: Знайдено потенційну орфографічну помилку. Offset: 13. Replacement: корейців, пітерців, Піренеїв, переймів, піренейців, піритів</warning>
    <warning id="w10">Message: Знайдено потенційну орфографічну помилку. Offset: 280. Replacement: Мілібар</warning>
    <warning id="w11">Message: Це слово є жаргонним Offset: 134. Replacement: </warning>
    <warning id="w12">Message: Знайдено потенційну орфографічну помилку. Offset: 67. Replacement: Арка, Чека, Зека, Дека, Бека, Тека, АЕК, Алека, Анка, Ека, Жека, Река, ЧеКа, Щека, Хека, АЕК а</warning>
  </warnings>
</root>
