<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>Прийматимуть вітання та готують сюрпризи для глядачів: столичний театр Франка відзначає 105 років</title>
    <language>uk</language>
    <publication_time>2025-03-25T18:08+02:00</publication_time>
    <reference>https://suspilne.media/kyiv/979223-prijmatimut-vitanna-ta-gotuut-surprizi-dla-gladaciv-stolicnij-teatr-franka-vidznacae-105-rokiv/</reference>
  </metadata>
  <document>
    <h>Цього року Національний академічний театр імені Івана Франка відзначає 105-ту річницю свого заснування. З цієї нагоди колектив театру підготував для відвідувачів низку заходів.</h>
    <p>Про це в ефірі Радіо Культура повідомив народний артист України Тарас Жирко.</p>
    <p id="e1">Зазначається, що святкування ювілею приурочили до Міжнародного дня театру, який відзначається 27 березня. Для глядачів готують урочистий концерт за участю відомих акторів. Під час заходу, зокрема, ставитимуть театральні уривки, музичні номери та можна буде побачити відеохроніку.</p>
    <p id="e2">За словами Жирка, актори також розповідатимуть про зародження театру та його діяльність протягом цих років. Ще звучатимуть привітання колег із інших мистецьких закладів.</p>
    <p id="e3">«І не просто якісь хвалебні оди, але буде щось звʼязане з їх репертуаром і нашим. Будуть “перчинки”. Одна з ліній нашого свята представлена секстетом франківців під орудою Леся Задніпровського. Ми побачимо і політичних діячів: і наших, і зарубіжних», — сказав актор.</p>
    <p id="e4">Він зауважив, що також проспівають пісню, яку переклав із іноземної мови Анатолій Хостікоєв і зробив свій кавер. Вона обʼєднує усі покоління акторів театру і загалом весь колектив. Також має приїхати гурт «Піккардійська терція», щоб долучитися до хору.</p>
    <p>«В наших рядах є прекрасна актриса, народна актриса України Галина Яблонська, якій — 95. Вона всього на 10 років молодша за театр. Вона в строю, зараз повертається в Україну, буде презентувати книгу своїх поезій», — сказав Жирко.</p>
    <p>Також для відвідувачів театру організують виставку «105 років – 105 вистав». Вона відкривається 25 березня. Там можна буде побачити рідкісні фотографії, афіші, ескізи костюмів та елементи декорацій з найзнаковіших постановок театру.</p>
    <p>Ще 29–30 березня та 5–6 квітня охочі зможуть відвідати майстерклас «Будинок чудес». Там можна буде навчитися оздоблювати театральні маски та дізнатися секрети декораторського мистецтва.</p>
    <p id="e5">Перший сезон театру імені Івана Франка відкрився 28 січня 1920 року виставою за пʼєсою Володимира Винниченка «Гріх». За час існування закладу на сцені розкрили свої таланти та стали знаменитими Амвросій Бучма, Наталія Ужвій, згодом — Галина Яблонська, Богдан Бенюк, Петро Панчук, Анатолій Хостікоєв, Олексій Богданович.</p>
    <p>Найстаршою акторкою театру є Галина Яблонська (народилася 2 січня 1928 року). Вона приєдналася до колективу франківців у 1951 році. Актриса — учениця Амвросія Бучми та сучасниця Наталії Ужвій. У театрі є дві династії з трьома поколіннями акторів — Ступки (Богдан Сильвестрович, його син Остап та онук Дмитро) та Задніпровські (Володимир, його син Лесь та онук Назар).</p>
    <h>Що відомо про діяльність театру імені Івана Франка під час війни</h>
    <p>У грудні 2023 року у Національному академічному драматичному театрі імені Івана Франка відбувся благодійний показ вистави режисера Івана Уривського «Конотопська відьма» за повістю Григорія Квітки-Основʼяненка. Касові збори склали майже 1,8 млн гривень. Їх передали на потреби ЗСУ.</p>
    <p id="e6">Наприкінці січня 2024 року Театр Франка передав для українських військових 100 дронів через благодійний фонд «КІТИКИ». Безпілотники придбали за касові збори від благодійної вистави. Понад 2 млн грн театр зібрав під час другого показу «Конотопської відьми» в березні того ж року.</p>
    <p id="e7">У липні у театрі завершився 104-й театральний сезон. Упродовж цього часу актори зіграли понад 600 вистав, які прийшли подивитись понад 240 тисяч глядачів. Зібрали понад 5 млн грн для Сил оборони України. Були 3 ювілейних покази: 350-й показ «Кайдашевої сімʼї», 100-й показ вистави «Дами і гусари», 150-й показ вистави «Моя професія — синьйор з вищого світу». Також на сцені театру представили 6 премʼєр.</p>
    <p id="e8">За словами нинішніго очільника театру Євгена Нищука, на популярність театру, зокрема, впливає «відкритість для нової аудиторії, відчуття часу й потреби глядача в психологічній підтримці», а ще інновації та диджиталізація. Із вересня минулого року квитки на вистави театру Франка можна купити у застосунку «Дія».</p>
    <p>Загалом вистави театру за 9 місяців 2024 року зібрали близько 200 000 глядачів. Серед знакових вистав — «Кайдашева сімʼя», яка не сходить зі сцени понад 18 років. Але найпопулярнішою лишається «Конотопська відьма» Івана Уривського — квитки на неї розлітаються менш як за 10 хвилин.</p>
    <p>За цю виставу Національний академічний драматичний театр ім. Франка отримав Шевченківську премію, а відзнаку «Київська пектораль» — за спектакль «Візит».</p>
    <p>Також актори провели понад сотню культурно-мистецьких заходів у госпіталях, реабілітаційних центрах, на полігонах та в місцях дислокації Сил оборони. 19 співробітників театру служать у лавах Збройних сил України.</p>
  </document>
  <warnings>
    <warning id="e1">Message: «приурочили» - помилкове слово, виправлення: присвятити, пов'язати. Offset: 36. Replacement: присвятити, пов'язати</warning>
    <warning id="e2">Message: Перед голосною вживаємо з: «з» інших Offset: 140. Replacement: з</warning>
    <warning id="e3">Message: «зарубіжних» - помилкове слово, виправлення: закордонний. Offset: 238. Replacement: закордонний</warning>
    <warning id="e4">Message: Перед голосною вживаємо з: «з» іноземної Offset: 55. Replacement: з</warning>
    <warning id="e4">Message: Неправильно написане слово. Offset: 206. Replacement: Пікардійська</warning>
    <warning id="e5">Message: Потенційна помилка: прикметник не узгоджений з іменником: "знаменитими": [мн.: орудний] і "Амвросій": [ч.р.: називний] Offset: 182. Replacement: знаменитий Амвросій</warning>
    <warning id="e6">Message: Знайдено потенційну орфографічну помилку. Offset: 110. Replacement: КОТИКИ, КУТИКИ, КІГТИКИ</warning>
    <warning id="e7">Message: Після голосної зі звуком і/и варто писати й або та: Дами «й» гусари, Дами «та» гусари Offset: 287. Replacement: й, та</warning>
    <warning id="e8">Message: Знайдено потенційну орфографічну помилку. Offset: 11. Replacement: нинішні го</warning>
    <warning id="e8">Message: Після голосної та на початку речення перед приголосною (крім с, ш) вживаємо з: «з» вересня Offset: 222. Replacement: З</warning>
  </warnings>
  <errors/>
</root>
