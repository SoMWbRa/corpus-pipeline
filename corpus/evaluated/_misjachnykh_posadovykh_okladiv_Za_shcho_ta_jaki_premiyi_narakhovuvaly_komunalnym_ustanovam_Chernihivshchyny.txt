<root>
  <metadata>
    <source>Суспільне Новини | Suspilne Novyny</source>
    <author>Ксенія Рекун</author>
    <title>10 місячних посадових окладів. За що та які премії нараховували комунальним установам Чернігівщини</title>
    <language>uk</language>
    <publication_time>2025-03-26T07:48+02:00</publication_time>
    <reference>https://suspilne.media/chernihiv/978289-10-misacnih-posadovih-okladiv-za-so-ta-aki-premii-narahovuvali-komunalnim-ustanovam-cernigivsini/</reference>
  </metadata>
  <document>
    <h id="e2">Директор Ніжинського драмтеатру імені Коцюбинського Юрій Муквич за грудень 2024 року отримав премію у розмірі 10 місячних посадових окладів — 129 160 гривень. Як зазначили у відповіді, виплата була у межах фонду економії заробітної плати. Про розмір зарплат та премій у комунальних установах області розповідаємо далі. Одразу зазначимо: всі суми, вказані в матеріалі — до сплати 23% податків.</h>
    <p>Про це йдеться у матеріалі Суспільного «161 тисяча прокурору і 129 — директору театру. Премії правоохоронців та посадовців Чернігівщини у грудні 2024 року».</p>
    <p id="e1">В.о.директора-керівника художнього КП «Чернігівський обласний театрально-видовищний дитячий (ляльковий) театр імені О.П.Довженка Сергій Вовк отримав за грудень 2024 року премію у розмірі шести посадових окладів. Як зазначили у відповіді, преміювання здійснювали: 33% в межах власних коштів та 67% в межах економії фонду заробітної плати. Сам розмір посадового окладу у відповіді не зазначили.</p>
    <p id="e3">Посадовий оклад Юрія Муквича, станом на грудень 2024 року, складає 12 910 гривень.</p>
    <p>Директор Чернігівського облмуздрамтеатру імені Шевченка Сергій Мойсієнко за грудень 2024 року премій не отримував. Його посадовий оклад складає 45 232 гривні.</p>
    <p>Директорка КЗ «Новгород-Сіверський історико-культурного музею-заповідника “Слово о полку Ігоревім”» Олена Матюк отримала 350% премії за грудень 2024 року. Розмір посадового окладу у відповіді не зазначили.</p>
    <p id="e4">В.о. директора Чернігівського філармонійного центру фестивалів та концертних програм Сергій Теребун за грудень 2024 року отримав премію у розмірі пʼяти місячних посадових окладів в межах економії фонду заробітної плати. Розмір посадового окладу у відповіді не зазначили.</p>
    <p id="e5">Заступниця начальника управління освіти і науки Чернігівської ОДА Олена Соронович у грудні 2024 року отримала 46 968 гривень премії. Її посадовий оклад становить 24 550 гривень.</p>
    <p>Начальник управління Юрій Музика, за результатами роботи у грудні 2024 року отримав 33 594 гривні премії. Його посадовий оклад складає 25 842 гривні.</p>
    <p>Заступник начальника управління (фінансово-економічний відділ) Людмила Чубич отримала 46 935 гривень премії у грудні 2024 року. Її посадовий оклад становить 24 550 гривень.</p>
    <p id="e6">Ярослав Слєсаренко, начальник управління капітального будівництва Чернігівської ОДА має посадовий оклад 51 684 гривні. Премію він отримував, як зазначили у відповіді, протягом січня-травня 2024 року за рахунок фонду заробітної плати. Проте суму нам не вказали.</p>
    <p id="e7">Водночас, у грудні 2024 року 19 працівникам управління нарахували 412 369 гривень премії.</p>
    <p>Про систему нарахування премій держслужбовців та посадовців місцевого самоврядування читайте за посиланням.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 57. Replacement: Буквич</warning>
    <warning id="e3">Message: Знайдено потенційну орфографічну помилку. Offset: 21. Replacement: Буквича</warning>
    <warning id="e4">Message: Знайдено потенційну орфографічну помилку. Offset: 92. Replacement: Терен, Трибун, Терещук, Терену, Жеребну, Жеребух, Теребле, Тереблю, Теребля, Тереблі, Терезин, Терезу, Тереку, Тересу, Тереху, Вередун, Жеребу, Отеребин, Перебув, Тереби, Теребив, Теребиш, Теребка, Теребки, Теребко, Теребку, Теребок, Теребці, Теребій, Теребім, Теребію, Теребія, Теребії, Терему, Требу</warning>
    <warning id="e5">Message: Після голосної зі звуком і/и варто писати й або та: освіти «й» науки, освіти «та» науки Offset: 40. Replacement: й, та</warning>
    <warning id="e5">Message: Знайдено потенційну орфографічну помилку. Offset: 72. Replacement: Воронович, Созонович, Сопронович, Софонович, Софронович</warning>
    <warning id="e6">Message: Знайдено потенційну орфографічну помилку. Offset: 8. Replacement: Слюсаренко, Слісаренко</warning>
    <warning id="e6">Message: Краще: «коштом», «шляхом», «користуючись з», «ким/чим», «внаслідок» Offset: 199. Replacement: коштом, шляхом, користуючись з, ким/чим, внаслідок, завдяки</warning>
    <warning id="e7">Message: «Водночас» не буває вставним словом і комами не відокремлюється (хоча кому можуть диктувати інші конструкції) Offset: 0. Replacement: Водночас</warning>
  </warnings>
  <errors/>
</root>
