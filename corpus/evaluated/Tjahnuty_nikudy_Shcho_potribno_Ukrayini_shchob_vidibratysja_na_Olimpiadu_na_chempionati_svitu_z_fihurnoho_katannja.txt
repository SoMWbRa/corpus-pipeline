<root>
  <metadata>
    <source>Суспільне Новини | Suspilne Novyny</source>
    <author id="e1">Катерина Макаревська, Інна Мушинська, Діана Тригуб</author>
    <title id="e2">«Тягнути нікуди». Що потрібно Україні, щоб відібратися на Олімпіаду на чемпіонаті світу-2025 з фігурного катання</title>
    <language>uk</language>
    <publication_time>2025-03-26T10:52+02:00</publication_time>
    <reference>https://suspilne.media/sport/976421-tagnuti-nikudi-so-potribno-ukraini-sob-vidibratisa-na-olimpiadu-na-cempionati-svitu-2025-z-figurnogo-katanna/</reference>
  </metadata>
  <document>
    <h>Україна оновила склад команди після чемпіонату Європи для боротьби за перепустки на Олімпіаду: від кого залежатиме участь збірної, і що для цього необхідно зробити на ЧС-2025, аби уникнути додаткового відбору з росіянами.</h>
    <p id="e3">Збірна України з фігурного катання візьме участь у чемпіонаті світу-2025, що триватиме з 26 до 30 березня в американському Бостоні.</p>
    <p>Саме цей старт стане головним етапом у кваліфікації на Олімпійські ігри-2026 у фігурному катанні — тут розіграють 83 зі 100 ліцензій. Крім того, результати світової першості враховуватимуть у рейтингу збірних, від якого залежатиме, які країни відберуться до командного олімпійського турніру.</p>
    <p>Розповідаємо, який результат необхідно показати українським фігуристам і фігуристкам, аби вже на чемпіонаті світу здобути олімпійські ліцензії для збірної, та хто саме боротиметься за ці квоти.</p>
    <h id="e4">Спортивні пари: Софія Голіченко та Артем Даренський</h>
    <p>Кількість олімпійських ліцензій, які розіграють на ЧС — 16 (неіменні)</p>
    <p id="e5">Голіченко й Даренський — найдосвідченіші члени збірної на цьому чемпіонаті світу та єдині в українській заявці з олімпійським досвідом. Дніпровська пара брала участь в Іграх-2022 у Пекіні, хоча й відібралася туди за додатковою квотою. Тоді Софія та Артем не змогли вибороти особисту ліцензію, але отримали право представити Україну на Олімпіаді в командному турнірі. Тепер ця пара є чи не найсильнішою ланкою «синьо-жовтих».</p>
    <p>Підопічні Ігоря Марченка втретє в карʼєрі змагатимуться на чемпіонаті світу. Найкращий результат вони показали торік — 17-те місце. Тож цього разу їм необхідно поліпшити позицію щонайменше на один пункт.</p>
    <p id="e6">Цього сезону Голіченко й Даренський стали віцечемпіонами світу серед юніорів, показавши найкращий результат України за 25 років. Також вони завоювали «срібло» на юніорському етапі Гран-прі в Ґданську й «бронзу» на тестовому олімпійському турнірі в Італії (Road to 26 Trophy) та посіли 11-те місце на чемпіонаті Європи.</p>
    <p id="e7">Якщо порівнювати найкращі суми балів, які фігуристи набирали за сезон, серед 23 пар-учасниць ЧС-2025 Голіченко та Даренський мають 22-й результат (164.95 бала). Найвищий — у чемпіонів Європи, німців Мінерви Фабʼєнн Газе й Нікіти Володіна (218.44), 16-й — у канадців Келлі Енн Лорін і Лукаса Етьє (178.57). Утім, впродовж сезону українцям вдавалося обігрувати в очних протистояннях дуети зі Швейцарії, Франції, Нідерландів та Фінляндії. У Бостоні їм треба залишити позаду щонайменше сім пар.</p>
    <p id="e8">Для українців буде особливо важливим заробити олімпійську ліцензію одразу на чемпіонаті світу, адже після змагань на Артема Даренського чекають операція та відновлення. Як пояснив фігурист у коментарі Суспільне Спорт, за останній рік у нього на нозі загострився варикоз, і через стан судин також виникли проблеми з рукою та очима, тож з лікуванням «тягнути нікуди».</p>
    <h>Танці на льоду: Зої Ларсон та Андрій Капран</h>
    <p>Кількість ліцензій на ЧС — 19 (неіменні)</p>
    <p id="e9">Для американсько-українського дуету Ларсон і Капрана це не просто дебютний чемпіонат світу, а й загалом перший великий старт у карʼєрі. До цього пара не зʼявлялася на змаганнях, престижніших за челенджери. Усе тому, що впродовж попередніх двох сезонів лідерами збірної в танцях були Марія Голубцова й Кирил Бєлобров та Марія Пінчук і Микита Погорєлов. Та після розпаду перших Зої та Андрій несподівано виграли конкуренцію в Пінчук і Погорєлова в боротьбі за статус пари №1.</p>
    <p id="e10">У проривному для себе сезоні учні Маріни Зуєвої здобули дві «бронзи» на міжнародних турнірах у Софії та Стамбулі. Їхнім найкращим результатом на рівні челенджерів стало сьоме місце в Загребі в грудні 2024 року. Та з того часу дует не брав участі в змаганнях.</p>
    <p id="e11">Зокрема, Ларсон і Капран пропустили чемпіонат Європи, на який поїхали Пінчук і Погорєлов. Як пояснили фігуристи в коментарі Суспільне Спорт, вони довірилися стратегії тренерки та обрали натомість залишитися на своїй тренувальній базі у Флориді й зосередитися на підготовці до чемпіонату світу. Ларсон, яка стала в пару з Андрієм і вирішила представляти Україну з 2022 року, запевняє, що їхня команда «поставилася з великою відповідальністю» до такого важливого старту, який до того ж проходитиме на батьківщині Зої.</p>
    <p id="e12">Оскільки в українських танцівників обмаль досвіду на масштабних турнірах, спрогнозувати, як їх оцінять судді, вкрай важко. За рейтингом топоцінок сезону Ларсон і Капран мають 28-му суму балів (169.28) серед 36 дуетів-учасників ЧС-2025. Найвища — у чинних чемпіонів світу, американців Медісон Чок і Евана Бейтса (219.85), 19-та — у канадців Алісії Фаббрі й Пола Еєра (185.05). Серед тих, хто випереджає українців, Зої та Андрій цього сезону обігрували дуети зі Швеції, Словаччини та Ірландії. У Бостоні їм треба обіграти 17 пар.</p>
    <h id="e13">Чоловіче одиночне катання: Кирило Марсак</h>
    <p>Кількість ліцензій на ЧС — 24 (неіменні)</p>
    <p id="e14">Марсак удруге в карʼєрі виступить на дорослому чемпіонаті світу. У своєму дебюті — 2023 року — уродженець Херсона посів 25-те місце, зупинившись за крок до фіналу й не виступивши у довільній програмі. Якщо тоді Кирило замінив лідера команди Івана Шмуратка через те, що той був травмований, то два роки по тому він на рівних змагався з колегою за місце на чемпіонаті світу.</p>
    <p id="e15">Попри те, що Марсак не потрапив до заявки на цьогорічний чемпіонат Європи, Українська федерація фігурного катання надала перевагу саме йому, коли обирала склад на світову першість. Шмуратко, який представляв Україну на минулій Олімпіаді й на тому самому Євро-2025 (16-те місце), цього сезону двічі вигравав очну боротьбу в Марсака на челенджерах та стабільно набирав понад 200 балів на всіх стартах. Утім, президент УФФК Даніль Амірханов у коментарі Суспільне Спорт аргументував вибір тим, що в Кирила була «краща сума балів» (отримав 221.87 на турнірі в Латвії) і він володіє стрибками в чотири оберти, без яких «важко конкурувати».</p>
    <p id="e16">Цього сезону Кирило Марсак переміг на міжнародному турнірі в Ризі, де став першим українцем, який приземлив четверний лутц. Його найкращим результатом на челенджерах став фініш у топ-5 у Варшаві. За місяць до чемпіонату світу вихованець Аліни Маєр-Віртанен також виступив на тестовому олімпійському турнірі в Італії (Road to 26 Trophy) — там він посів восьме місце, втретє за сезон недотягнувши до 200 балів. Пізніше в коментарі Суспільне Спорт Марсак сказав, що прагне «відшліфувати» програми до Бостона, аби підійти до чемпіонату світу «в ідеальній формі» та виконувати квади «максимально стабільно».</p>
    <p id="e17">У рейтингу найкращих оцінок сезону Марсак посідає 30-ту сходинку (сума балів — 209.28) з 39 учасників ЧС-2025, а за короткою програмою — 37-ме (64.72). Найвищі бали має чинний чемпіон світу, американець Ілья Малінін (312.55 у сумі й 107.25 за коротку), 24-й показник — у канадця з українським корінням Романа Садовського (225.24 у сумі) та ізраїльтянина Льва Вінокура (76.35 за коротку). Серед фігуристів з топ-30 цього списку Кирило в сезоні обігрував спортсменів з Німеччини й Латвії. Щоб претендувати на олімпійську квоту, на чемпіонаті світу він має бути сильнішим за 15 суперників та однозначно проходити до довільної програми.</p>
    <h id="e18">Жіноче одиночне катання: Анастасія Гожва</h>
    <p>Кількість ліцензій на ЧС — 24 (неіменні)</p>
    <p id="e19">Як і Марсак, Гожва вдруге в карʼєрі візьме участь у чемпіонаті світу та вдруге спробує вийти до довільної програми на такому рівні. Торік Анастасія завершила виступи на 34-й позиції.</p>
    <p id="e20">Передолімпійський сезон пройшов для киянки нестабільно. «Емоційні гойдалки», як зізнавалася фігуристка в коментарі Суспільне Спорт, спричинила, зокрема, втрата батька, що звалилася на неї в міжсезоння.</p>
    <p id="e21">Гожва стала 27-ю на чемпіонаті Європи, не пробившись до фінальної частини змагань. Також Анастасія була за крок до пʼєдесталу на міжнародному турнірі в Целє, а на челенджерах топрезультат показала в Астані — девʼяте місце.</p>
    <p id="e22">За рейтингом найкращих оцінок сезону Гожва має 28-му позицію за сумою балів (154.22) і коротку програму (53.64) серед 33 учасниць ЧС-2025. Найвища — у триразової чемпіонки світу, японки Каорі Сакамото (231.88 у сумі, 78.93 за коротку), 24-та — у британки Крістен Спурс (168.21 у сумі) та польки Єкатєріни Куракової (58.7 за коротку). Для відбору на Олімпіаду Анастасія мусить випередити в Бостоні девʼять опоненток і обовʼязково кваліфікуватися до довільної програми.</p>
    <h>Чи зможе Україна кваліфікуватися на Олімпіаду, якщо це не вдасться на ЧС?</h>
    <p id="e23">У фігуристів з тих країн, що не подолали відбір на чемпіонаті світу, буде ще один шанс отримати олімпійські ліцензії — на кваліфікаційному турнірі, що відбудеться у вересні в Пекіні. Там розіграють 10 місць в одиночному катанні (по 5 серед чоловіків і жінок), 3 — у спортивних парах, і 4 — у танцях на льоду. Усі ці квоти також не будуть іменними.</p>
    <p>До відбіркового турніру в Китаї в нейтральному статусі допустили російських фігуристів. Тож якщо українці не кваліфікуються через ЧС-2025, їм доведеться боротися за квоти зі спортсменами країни-агресорки.</p>
    <p id="e24">Якщо Україна за період кваліфікації завоює ліцензії хоча б у трьох дисциплінах з чотирьох, то зможе претендувати на участь в Олімпіаді-2026 і в командному турнірі. До цього виду програми потраплять топ-10 країн за рейтингом, у якому враховуватимуть результати найкращих представників збірних у кожній категорії на чемпіонаті світу-2025 та дорослій серії Гран-прі-2025/26. За потреби також візьмуть до уваги результати континентальних першостей, юніорського чемпіонату світу та юніорських Гран-прі 2025 року.</p>
    <p id="e25">Не було ще жодної Олімпіади, на якій Україна б змагалася менш ніж у трьох дисциплінах фігурного катання. На минулих Іграх-2022 у Пекіні українці виступали серед чоловіків (Іван Шмуратко — 24-те місце) і жінок (Анастасія Шаботова — 29-те) та в танцях на льоду (Олександра Назарова й Максим Нікітін — 20-те). У командному турнірі збірна посіла десяту сходинку.</p>
    <h>У чому полягає символічність ЧС-2025 з фігурного катання</h>
    <p>Бостон вдруге прийматиме світову першість, проте цього разу місце проведення набуло додаткової символічності. Юні вихованці саме бостонського спортивного клубу були серед загиблих в авіатрощі над Вашингтоном, що сталася цього січня. Під час чемпіонату світу організатори вшанують памʼять 28 членів американської спільноти фігурного катання, які були на борту пасажирського літака, що зіштовхнувся з військовим гвинтокрилом. Це — 11 спортсменів віком від 11 до 16 років, їхні батьки та тренери.</p>
    <h id="e26">Розклад ЧC-2025 з фігурного катання</h>
    <ul>
      <li>Середа, 26 березня. 18:05 — Жінки. Коротка програма</li>
      <li>Четвер, 27 березня. 00:45 — Спортивні пари. Коротка програма</li>
      <li>Четвер, 27 березня. 17:05 — Чоловіки. Коротка програма</li>
      <li>Пʼятниця, 28 березня. 00:15 – Спортивні пари. Довільна програма</li>
      <li>Пʼятниця, 28 березня. 17:15 – Танці на льоду. Ритмічний танець</li>
      <li>Субота, 29 березня. 00:00 – Жінки. Довільна програма</li>
      <li>Субота, 29 березня. 19:30 — Танці на льоду. Довільний танець</li>
      <li>Неділя, 30 березня. 00:00 — Чоловіки. Довільна програма</li>
    </ul>
  </document>
  <warnings>
    <warning id="e1">Message: Знайдено потенційну орфографічну помилку. Offset: 9. Replacement: Макарівська</warning>
    <warning id="e2">Message: Потенційна орфографічна помилка Offset: 82. Replacement: </warning>
    <warning id="e3">Message: Потенційна орфографічна помилка Offset: 62. Replacement: </warning>
    <warning id="e4">Message: Знайдено потенційну орфографічну помилку. Offset: 41. Replacement: Даченський, Каренський, Дар енський</warning>
    <warning id="e5">Message: Знайдено потенційну орфографічну помилку. Offset: 12. Replacement: Даченський, Каренський, Дар енський</warning>
    <warning id="e6">Message: Знайдено потенційну орфографічну помилку. Offset: 25. Replacement: Даченський, Каренський, Дар енський</warning>
    <warning id="e6">Message: Слово, написане не за чинним правописом Offset: 191. Replacement: </warning>
    <warning id="e7">Message: Знайдено потенційну орфографічну помилку. Offset: 114. Replacement: Даченський, Каренський, Дар енський</warning>
    <warning id="e7">Message: Знайдено потенційну орфографічну помилку. Offset: 207. Replacement: Фаб'єн, Фаб'єна, Фаб'єне, Фаб'єни, Фаб'єну, Фаб'єні</warning>
    <warning id="e7">Message: Знайдено потенційну орфографічну помилку. Offset: 276. Replacement: Ларін, Лоран, Лорі, Горін, Дорін, Зорін, Логін, Лорен, Лорин, Лорні, Морін, Норін, Флорін, Борін, Лорів</warning>
    <warning id="e7">Message: Знайдено потенційну орфографічну помилку. Offset: 291. Replacement: Етьєн</warning>
    <warning id="e8">Message: Знайдено потенційну орфографічну помилку. Offset: 124. Replacement: Даченського, Каренського, Дар енського</warning>
    <warning id="e8">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 201. Replacement: суспільний Спорт</warning>
    <warning id="e9">Message: Прийменник «за» вимагає іншого відмінка: родовий, знахідний, орудний, а знайдено: називний Offset: 194. Replacement: челенджерами, челенджерів</warning>
    <warning id="e9">Message: Знайдено потенційну орфографічну помилку. Offset: 307. Replacement: Білобров</warning>
    <warning id="e10">Message: Це слово є жаргонним Offset: 151. Replacement: </warning>
    <warning id="e11">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 124. Replacement: суспільний Спорт</warning>
    <warning id="e12">Message: Знайдено потенційну орфографічну помилку. Offset: 292. Replacement: Очок, Шок, Рок, Чек, Чом, МОК, НОК, Мок, Ок, ОК, ЧК, Чоп, Док, Кок, Лок, Чак, Гок, Фок, Цок, Чик, Чмок, Чос, Чот</warning>
    <warning id="e12">Message: Знайдено потенційну орфографічну помилку. Offset: 347. Replacement: Фабері, Фабрі</warning>
    <warning id="e12">Message: Знайдено потенційну орфографічну помилку. Offset: 361. Replacement: Ера, Езра, Лєра, Меєра, Феєра, Леєра</warning>
    <warning id="e13">Message: «одиночне» - помилкове слово, виправлення: одиничний, окремий, поодинокий, поодинчий, одинарний; самотній; індивідуальний. Offset: 9. Replacement: одиничний, окремий, поодинокий, поодинчий, одинарний; самотній; індивідуальний</warning>
    <warning id="e13">Message: Знайдено потенційну орфографічну помилку. Offset: 34. Replacement: Марса, Марчак, Маршак, Марсам, Марсах, Мар сак</warning>
    <warning id="e14">Message: Знайдено потенційну орфографічну помилку. Offset: 0. Replacement: Марса, Марчак, Маршак, Марсам, Марсах, Мар сак</warning>
    <warning id="e14">Message: Знайдено потенційну орфографічну помилку. Offset: 247. Replacement: Шкуратка</warning>
    <warning id="e15">Message: Знайдено потенційну орфографічну помилку. Offset: 13. Replacement: Марса, Марчак, Маршак, Марсам, Марсах, Мар сак</warning>
    <warning id="e15">Message: Знайдено потенційну орфографічну помилку. Offset: 181. Replacement: Мурашко, Муравко, Шкуранко, Шматко, Еміратко, Мулатко, Шкуратка, Шкуратки, Шкуратком, Шкуратку, Шкураток</warning>
    <warning id="e15">Message: Знайдено потенційну орфографічну помилку. Offset: 323. Replacement: Марсала, Марчака, Маршака, Мар сака</warning>
    <warning id="e15">Message: Це слово є жаргонним Offset: 334. Replacement: </warning>
    <warning id="e15">Message: Знайдено потенційну орфографічну помилку. Offset: 416. Replacement: УФ ФК</warning>
    <warning id="e15">Message: Знайдено потенційну орфографічну помилку. Offset: 421. Replacement: Даніель, Ваніль, Даніло, Данієль</warning>
    <warning id="e15">Message: Знайдено потенційну орфографічну помилку. Offset: 428. Replacement: Автурханов, Алханов, Андріанов, Аржанов, Архаров, Аслаханов, Кірсанов, Міронов, Міхнов, Смірнов</warning>
    <warning id="e15">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 450. Replacement: суспільний Спорт</warning>
    <warning id="e16">Message: Знайдено потенційну орфографічну помилку. Offset: 118. Replacement: Лут, Лута, Луту, Луті, Луц, Лютц, лутці</warning>
    <warning id="e16">Message: Це слово є жаргонним Offset: 154. Replacement: </warning>
    <warning id="e16">Message: За правописом 2019 компонент топ- із числівниками не поєднуваний Offset: 179. Replacement: найкращі 5, найбільші 5</warning>
    <warning id="e16">Message: Знайдено потенційну орфографічну помилку. Offset: 243. Replacement: </warning>
    <warning id="e16">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 429. Replacement: суспільний Спорт</warning>
    <warning id="e16">Message: Знайдено потенційну орфографічну помилку. Offset: 445. Replacement: Марса, Марчак, Маршак, Марсам, Марсах, Мар сак</warning>
    <warning id="e16">Message: Знайдено потенційну орфографічну помилку. Offset: 572. Replacement: вади, клади, Кваси, звади, кади, кваги, квадр, квадри, кваки, кваси, кради</warning>
    <warning id="e17">Message: Знайдено потенційну орфографічну помилку. Offset: 35. Replacement: Марса, Марчак, Маршак, Марсам, Марсах, Мар сак</warning>
    <warning id="e17">Message: «Ілья» — нерекомендоване слово, кращий варіант: Ілля. Offset: 203. Replacement: Ілля</warning>
    <warning id="e17">Message: Знайдено потенційну орфографічну помилку. Offset: 359. Replacement: Винокура, Вінок ура</warning>
    <warning id="e17">Message: За правописом 2019 компонент топ- із числівниками не поєднуваний Offset: 407. Replacement: найкращі 30, найбільші 30</warning>
    <warning id="e18">Message: «одиночне» - помилкове слово, виправлення: одиничний, окремий, поодинокий, поодинчий, одинарний; самотній; індивідуальний. Offset: 7. Replacement: одиничний, окремий, поодинокий, поодинчий, одинарний; самотній; індивідуальний</warning>
    <warning id="e18">Message: Знайдено потенційну орфографічну помилку. Offset: 35. Replacement: Гужва, Дожва, Гожа</warning>
    <warning id="e19">Message: Знайдено потенційну орфографічну помилку. Offset: 5. Replacement: Марса, Марчак, Маршак, Марсам, Марсах, Мар сак</warning>
    <warning id="e19">Message: Знайдено потенційну орфографічну помилку. Offset: 13. Replacement: Гужва, Дожва, Гожа</warning>
    <warning id="e20">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 115. Replacement: суспільний Спорт</warning>
    <warning id="e21">Message: Знайдено потенційну орфографічну помилку. Offset: 0. Replacement: Гужва, Дожва, Гожа</warning>
    <warning id="e21">Message: Знайдено потенційну орфографічну помилку. Offset: 152. Replacement: Цельє</warning>
    <warning id="e21">Message: Це слово є жаргонним Offset: 163. Replacement: </warning>
    <warning id="e22">Message: Знайдено потенційну орфографічну помилку. Offset: 37. Replacement: Гужва, Дожва, Гожа</warning>
    <warning id="e22">Message: Знайдено потенційну орфографічну помилку. Offset: 186. Replacement: Кадрі, Каїрі, Карі, Корі, Канорі, Капрі, Каррі, Катрі, Качорі, Кагорі, Кайрі, Каморі, Камрі, Каоні, Капорі, Карої, Каурі, Каюрі, Маорі</warning>
    <warning id="e22">Message: Знайдено потенційну орфографічну помилку. Offset: 263. Replacement: Спірс, Спурт</warning>
    <warning id="e22">Message: Знайдено потенційну орфографічну помилку. Offset: 305. Replacement: Буракової, Кубракової, Кулакової, Куркової, Куракові, Курткової</warning>
    <warning id="e23">Message: «одиночному» - помилкове слово, виправлення: одиничний, окремий, поодинокий, поодинчий, одинарний; самотній; індивідуальний. Offset: 209. Replacement: одиничний, окремий, поодинокий, поодинчий, одинарний; самотній; індивідуальний</warning>
    <warning id="e24">Message: За правописом 2019 компонент топ- із числівниками не поєднуваний Offset: 198. Replacement: найкращі 10, найбільші 10</warning>
    <warning id="e24">Message: Потенційна орфографічна помилка Offset: 325. Replacement: </warning>
    <warning id="e24">Message: Потенційна орфографічна помилка Offset: 354. Replacement: </warning>
    <warning id="e25">Message: Знайдено потенційну орфографічну помилку. Offset: 177. Replacement: Мурашко, Муравко, Шкуранко, Шматко, Еміратко, Мулатко, Шкуратка, Шкуратки, Шкуратком, Шкуратку, Шкураток</warning>
    <warning id="e25">Message: Знайдено потенційну орфографічну помилку. Offset: 220. Replacement: Шамотова</warning>
    <warning id="e26">Message: Вжито кириличні й латинські літери в одному слові Offset: 8. Replacement: ЧС-2025</warning>
  </warnings>
  <errors/>
</root>
