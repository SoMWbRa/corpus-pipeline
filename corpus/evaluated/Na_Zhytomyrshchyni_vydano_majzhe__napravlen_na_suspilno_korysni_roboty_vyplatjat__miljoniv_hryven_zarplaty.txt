<root>
  <metadata>
    <source>Суспільне Новини | Suspilne Novyny</source>
    <author>Надія Олейник</author>
    <title id="e1">На Житомирщині видано майже 600 направлень на суспільно корисні роботи, виплатять 6,7 мільйонів гривень зарплати</title>
    <language>uk</language>
    <publication_time>2025-03-26T10:51+02:00</publication_time>
    <reference>https://suspilne.media/zhytomyr/979609-na-zitomirsini-vidano-majze-600-napravlen-na-suspilno-korisni-roboti-viplatat-67-miljoniv-griven-zarplati/</reference>
  </metadata>
  <document>
    <h id="e2">З початку 2025 року на Житомирщині видано майже 600 направлень на суспільно корисні роботи для тимчасово безробітних та внутрішньо переміщених осіб, їм виплатять 6,7 мільйонів гривень зарплати. Ці роботи проводяться в 31 територіальній громаді області.</h>
    <p>Про це Суспільному розповіла начальниця відділу комунікацій Житомирського обласного центру зайнятості Тамара Омельченко.</p>
    <p>За її словами, від початку 2025 року у Житомирській області видано 560 направлень на суспільно корисні роботи для тимчасово безробітних та внутрішньо переміщених осіб, які не мають роботи.</p>
    <q id="e3">«Роботи виконуються у 31 територіальній громаді. Найбільше учасників залучили у Коростенській громаді — 41 людина, Олевській та Хорошівській — по 38, Черняхівській — 33, Радомишльській — 31. На оплату праці учасників спрямовано 6,7 мільйонів гривень із державного страхового фонду на випадок безробіття», — повідомила Тамара Омельченко.</q>
    <p>Начальниця відділу комунікацій центру зайнятості розповіла, що у межах проєкту «Армія відновлення» люди виконують різні види робіт: плетуть маскувальні сітки для Збройних сил України, заготовляють дрова для військових і соціально незахищених громадян, допомагають людям з інвалідністю, літнім людям і постраждалим від бойових дій, прибирають стихійні сміттєзвалища та впорядковують полігони твердих побутових відходів.</p>
    <q id="e4">«За виконання цих робіт учасники отримують оплату, яка перевищує середній розмір допомоги з безробіття. Заробітна плата може становити до півтори мінімальних зарплат — нині це 12 тисяч гривень за повний місяць роботи», — сказала Омельченко.</q>
    <p>Зі слів Тамари Омельченко, люди, які перебувають на обліку в центрі зайнятості, можуть долучитися до суспільно корисних робіт. Для цього потрібно звернутися до найближчого відділення служби зайнятості.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: Потенційна помилка: числівник не узгоджений з іменником: "6,7" вимагає: [ч.р.: родовий, ж.р.: родовий, с.р.: родовий], а далі йде "мільйонів": [мн.: родовий] Offset: 82. Replacement: 6,7 мільйона</warning>
    <warning id="e2">Message: Потенційна помилка: числівник не узгоджений з іменником: "6,7" вимагає: [ч.р.: родовий, ж.р.: родовий, с.р.: родовий], а далі йде "мільйонів": [мн.: родовий] Offset: 162. Replacement: 6,7 мільйона</warning>
    <warning id="e3">Message: Потенційна помилка: числівник не узгоджений з іменником: "6,7" вимагає: [ч.р.: родовий, ж.р.: родовий, с.р.: родовий], а далі йде "мільйонів": [мн.: родовий] Offset: 228. Replacement: 6,7 мільйона</warning>
    <warning id="e4">Message: Існує правило, що після «півтора» треба вживати родовий відмінок ж.р., однак у текстах в багатьох випадках вживають і форму множини, надто коли перед іменником іде прикметник Offset: 138. Replacement: півтори мінімальної</warning>
  </warnings>
  <errors/>
</root>
