<root>
  <metadata>
    <source>Суспільне Новини | Suspilne Novyny</source>
    <author>Михайло Пилипко</author>
    <title>«Укрзалізниця» призначила додаткові вагони для трьох поїздів до Ужгорода та Чопа</title>
    <language>uk</language>
    <publication_time>2025-03-25T15:59+02:00</publication_time>
    <reference>https://suspilne.media/uzhhorod/979207-ukrzaliznica-priznacila-dodatkovi-vagoni-dla-troh-poizdiv-do-uzgoroda-ta-copa/</reference>
  </metadata>
  <document>
    <h>«Укрзалізниця» 25 березня призначила додаткові вагони для трьох поїздів, що відправляються з Києва до Ужгорода та Чопа.</h>
    <p>Про це повідомили на Facebook-сторінці перевізника.</p>
    <p>У звʼязку зі збільшенням попиту пасажирів в умовах відновлення систем після кібератаки, додатковими вагонами поповнили такі поїзди:</p>
    <ul>
      <li>№27/28 Київ — Чоп, відправляється з Києва о 19:57 та прибуває до Чопа о 7:50. У зворотному напрямку, з Чопа, поїзд відправляється о 22:38 і прибуває до Києва о 10:01.</li>
      <li>№29/30 Київ — Ужгород, відправляється з Києва о 19:26, прибуває до Ужгорода о 7:38. Зворотно, з Ужгорода, поїзд відправлятиметься о 18:55, в Київ прибуває о 7:10.</li>
      <li>№81/82 Київ — Ужгород, відправлятиметься з Києва о 18:30, прибуватиме в Ужгород об 11:20. Зворотно, з Ужгорода, поїзд відправлятиметься о 16:12, до Києва прибуватиме о 9:04.</li>
    </ul>
    <h>Що відомо про технічний збій в онлайн-сервісах «Укрзалізниці»</h>
    <p>23 березня «Укрзалізниця» повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки. Зокрема, в УЗ пояснили, що для того, щоб здати квиток, потрібно хоча б за годину до відправлення рейсу надіслати на електронну пошту services.uz.gov.ua@gmail.com скан-копію або чітке фото квитка та контактний номер телефону. Заявку про повернення опрацюють протягом 3 діб з моменту відновлення роботи систем.</p>
    <p>На залізничному вокзалі в Ужгороді 24 березня відкрили додаткову касу, оскільки кількість людей у черзі зростала.</p>
    <p id="e1">Керівник з пасажирських комунікацій Укрзалізниці Олександр Шевченко в ефірі Суспільного розповів, що в касах на вокзалах посили зміни, де потрібно — подвоїли кількість відчинених кас. Водночас на курсування потягів збої в роботі сайту та застосунку не вплинули.</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
  <warnings>
    <warning id="e1">Message: «посили» - помилкове слово, виправлення: посилання, надсилання. Offset: 121. Replacement: посилання, надсилання</warning>
  </warnings>
  <errors/>
</root>
