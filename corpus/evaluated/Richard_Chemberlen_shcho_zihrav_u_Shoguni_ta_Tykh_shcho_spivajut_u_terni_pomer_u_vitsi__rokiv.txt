<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title id="w1">Річард Чемберлен, що зіграв у «Шьоґуні» та «Тих, що співають у терні», помер у віці 90 років</title>
    <language>uk</language>
    <publication_time>2025-03-31T19:11+03:00</publication_time>
    <reference>https://suspilne.media/culture/983879-ricard-cemberlen-so-zigrav-u-soguni-ta-ti-so-spivaut-u-terni-pomer-u-vici-90-rokiv/</reference>
  </metadata>
  <document>
    <h id="w2, w3">У віці 90 років помер Річард Чемберлен. Актор найбільш відомий за роллю в драмі 1960-х років «Доктор Кілдер» та мінісеріалах «Шьоґун» (1980) й «Ті, що співають у терні» (1983).</h>
    <p>Про це розповідає BBC.</p>
    <p id="w4, w5, w6">Річард Чемберлен помер пізно ввечері в суботу у Вайманало на Гаваях після ускладнень перенесеного інсульту, підтвердив його комунікаційник Гарлан Болл — за кілька годин до того, як акторові мав би виповнитися 91 рік.</p>
    <p id="w7">Мартін Раббетт, давній партнер Чемберлена, у своїй заяві назвав його «дивовижною і люблячою душею»: «Наш улюблений Річард зараз з ангелами. Він вільний і ширяє до тих, кого ми любимо».</p>
    <p>Повне імʼя актора — Джордж Річард Чемберлен.</p>
    <p id="w8, w9">З 1961 до 1966 рік він грав головну роль в телесеріалі «Доктор Кілдер», за який здобув премію «Золотий глобус» у 1963 році. Згодом він отримав титул «Короля мінісеріалів» за свою роботу в «Шьоґуні», «Тих, що співають у терні», «Казанові», «Таємниці особистості Борна», а також у декількох повнометражних фільмах.</p>
    <p>Попри широке визнання його як романтичного виконавця головної ролі, особисте життя Чемберлена залишалося великою таємницею до кінця його життя.</p>
    <p id="w10">Він не говорив публічно про свою сексуальну орієнтацію до виходу у 2003 році мемуарів «Розбите кохання», в яких зізнався, що є геєм. Протягом 30-річних стосунків з актором-режисером Мартіном Раббеттом вони тримали своє приватне життя в таємниці.</p>
    <p id="w11">Наприкінці 80-х Чемберлен переїхав на Гаваї і, за винятком випадків, коли повертався на материк для роботи, здебільшого жив там і малював.</p>
    <p id="w12">У 2014 році він зʼявився на Бродвеї у відродженні пʼєси Девіда Рейба 1971 року Sticks and Bones. За словами газети The New York Times, Чемберлен «має лише близько 20 хвилин сценічного часу, але цього достатньо, щоб справити сильний вплив». Також видання відзначило його «напрочуд небагатослівну гру».</p>
    <p id="w13">Окрім акторської майстерності, співу та живопису, Чемберлен виступав на захист довкілля, зокрема лобіював у Сакраменто (Каліфорнія) та Вашингтоні (округ Колумбія) порятунок річки Туолумне, яка бере свій початок у Національному парку Йосеміті в Каліфорнії. Його зусилля допомогли взяти річку під захист Національної системи диких і мальовничих річок США.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="w14">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="w1">Message: Знайдено потенційну орфографічну помилку. Offset: 31. Replacement: Шокуні, Сьогуні</warning>
    <warning id="w2">Message: Знайдено потенційну орфографічну помилку. Offset: 101. Replacement: Кілер, Колдер, Кіндер, Кіл дер</warning>
    <warning id="w3">Message: Знайдено потенційну орфографічну помилку. Offset: 126. Replacement: Шокун, Сьогун</warning>
    <warning id="w4">Message: Знайдено потенційну орфографічну помилку. Offset: 48. Replacement: Вимагало, Ваймана, Вимазало, Виманило, Вимарало, Вимахало, Вимацало, Вимачало, Виминало</warning>
    <warning id="w5">Message: Знайдено потенційну орфографічну помилку. Offset: 139. Replacement: Харлан, Галан, Гаран, Гарман, Гар лан</warning>
    <warning id="w6">Message: Знайдено потенційну орфографічну помилку. Offset: 146. Replacement: Болю, Болі, Булл, Білл, Болт, Белл, Бойл, Холл, Боли</warning>
    <warning id="w7">Message: Знайдено потенційну орфографічну помилку. Offset: 7. Replacement: Ракет, Ракети, Роберт, Ракета, Радбезу, Ракету, Роббен, Радбез, Радбезі, Раритет, Макбет, Ракеті, Абсент, Лабети, Аркетт, Бабетта, Бабетти, Бабетто, Бабетту, Бабетті, Барнетт, Барретт, Бретт, Гамбетта, Гамбетти, Гамбетту, Гамбетті, Гарнетт, Ебботт, Жанетт, Жаннетт, Зайберт, Корбетт, Ламберт, Макбета, Макбете, Макбету, Макбеті, Раабе, Рабат, Рабата, Рабате, Рабату, Рабаті, Рабле, Райнерт, Рамбер, Рамбера, Рамбере, Рамберу, Рамбері, Ребет, Ребета, Ребету, Ребеті, Роббе, Роббена, Роббене, Роббену, Роббені, Абдест, Азбест, Бабет, Бабета, Бабети, Бабето, Бабету, Бабеті, Барбет, Барбета, Барбете, Барбети, Барбету, Барбеті, Рабати, Раббі, Рабе, Рабинат, Радбезе, Ракето, Ранет, Ранете, Ранети, Ранету, Ранеті, Ребейт, Рубнете, Фаблет, Фаблета, Фаблете, Фаблети, Фаблету, Фаблеті, Хабет, Хабета, Хабети, Хабето, Хабету, Хабеті</warning>
    <warning id="w8">Message: Знайдено потенційну орфографічну помилку. Offset: 63. Replacement: Кілер, Колдер, Кіндер, Кіл дер</warning>
    <warning id="w9">Message: Знайдено потенційну орфографічну помилку. Offset: 189. Replacement: Шокуні, Сьогуні</warning>
    <warning id="w10">Message: Знайдено потенційну орфографічну помилку. Offset: 191. Replacement: Робертом, Рабством, Раритетом, Аркеттом, Бабетто, Бабеттою, Барнеттом, Барреттом, Бреттом, Гамбеттою, Гарнеттом, Ебботтом, Зайбертом, Корбеттом, Ламбертом, Макбетом, Рабатом, Райнертом, Рамбером, Ребетом, Роббеном, Абдестом, Абсентом, Азбестом, Барбетом, Рабинатом, Радбезом, Ранетом, Ребейтом, Фаблетом</warning>
    <warning id="w11">Message: Після голосної зі звуком і/и варто писати й або та: Гаваї «й» ,, Гаваї «та» , Offset: 44. Replacement: й, та</warning>
    <warning id="w12">Message: Знайдено потенційну орфографічну помилку. Offset: 63. Replacement: Риба, Ейба, Лейба, Рейка, Рейса, Рійба, Рей ба</warning>
    <warning id="w13">Message: Знайдено потенційну орфографічну помилку. Offset: 179. Replacement: Тугодумне, Тулубне, Тупоумне</warning>
    <warning id="w14">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
</root>
