<root>
  <metadata>
    <source>Суспільне Новини | Suspilne Novyny</source>
    <author id="e4">Катерина Семисал, Світлана Мостепан</author>
    <title id="e5">У справі керівниці департаменту освіти Полтавської міськради Жанни Каплоух допитали чотирьох свідків</title>
    <language>uk</language>
    <publication_time>2025-03-26T18:53+02:00</publication_time>
    <reference>https://suspilne.media/poltava/980171-u-spravi-kerivnici-departamentu-osviti-poltavskoi-miskradi-zanni-kaplouh-dopitali-cotiroh-svidkiv/</reference>
  </metadata>
  <document>
    <h id="e6">В Октябрському районному суді Полтави 26 березня відбулося засідання у справі очільниці міського департаменту освіти Жанни Каплоух. Свідків допитали щодо переплати на закупівлі автономних пунктів обігріву для закладів освіти.</h>
    <p>Про це повідомила кореспондентка Суспільного, яка була присутня під час судового засідання.</p>
    <p id="e1, e7">26 березня в Октябрському райсуді Полтави допитували свідків у справі закупівлі обігрівачів для навчальних закладів міста. На судове засідання запросили 14 свідків, допитали чотирьох з них, зокрема директора «НВП «НЕОХІМ» Сергія Борозенця, представника ДСНС Сергія Тугая, директорку ТОВ «ЛОНА-Ч» Лілію Деревʼянко та працівницю міського департаменту освіти Сніжану Решетняк</p>
    <h id="e2, e8">Директор «НВП «НЕОХІМ» Сергій Борозенець</h>
    <p id="e3, e9">Директор «НВП «НЕОХІМ» Сергій Борозенець нині перебуває в СІЗО. Під час онлайн-допиту він повідомив, що наприкінці 2022-го року звільнився з місць позбавлення волі та проживав у Києві. Будь-які звʼязки з «Неохімом» чоловік заперечує і вказав, що на той час не мав навіть паспорта.</p>
    <p>«Підписав якісь документи, схожі на доручення. Були в нотаріуса, підписав документи, схожі на нотаріальні», — пояснив своє фігурування в матеріалах справи Сергій Борозенець.</p>
    <p id="e10">У Харкові, де зареєстрований «Неохім», Борозенець, за його словами, ніколи не був. Також чоловік повідомив, що щодних звʼязків з Полтавою та місцевими чиновниками не мав. Але під час попередніх допитів свідку показували документи з його підписом та запити від департаменту освіти.</p>
    <h>Представник ДСНС Сергій Тугай</h>
    <p>Сергій Тугай був одним із членів комісії, яка обстежувала полтавські дитсадки на готовність приймати дітей. Зокрема, чоловік оглядав дитсадок №5 «Ягідка». Там він виявив, що в спальні стояв обігрівач, готовий до експлуатації, але без пального.</p>
    <p>«За інструкцією виробника, в житлових приміщеннях використовувати такі обігрівачі не можна. Має бути ефективна вентиляція. У дитсадках природна вентиляція, її недостатньо. А обігрівач стояв біля ліжок. Це не допустимо, оскільки дитсадок вважається житловим приміщенням», — розповів Сергій Тугай.</p>
    <p>Обвинувачена Жанна Каплоух заперечила і пояснила, що обігрівачі купили для забезпечення роботи пунктів незламності, які мали бути створені на базі закладів освіти. Вона також додала, що дитсадки не є житловим приміщенням.</p>
    <h id="e11">Лілія Деревʼянко – директор ТОВ «Лона-Ч»</h>
    <p id="e12">Директорка ТОВ «ЛОНА-Ч» Лілія Деревʼянко розповіла, що їй від департаменту освіти наприкінці 2022-го надійшла пропозиція продати товари для пунктів обігріву у навчальних закладах. У ході подальших домовленостей уклали договір на 3,9 мільйони гривень за комплекти пунктів обігріву для департаменту освіти.</p>
    <p id="e13">«Подзвонила знайомим, людям в інтернеті. Дізналася ціну, обрала найбільш оптимальну і подала для департаменту. Дивлячись, як воно все вийшло, то я ще дорожче продала б. Надто великими вийшли додаткові витрати, зокрема на доставку до кожного закладу», — зазначила Лілія Деревʼянко.</p>
    <p id="e14">Як повідомила Лілія Деревʼянко, ціну 50 тисяч за комплект вона встановила з огляду на вартість частин комплекту. Також вона заклала податок, доставку і прибуток підприємства. Також на ціну вплинули дефіцитність товару та швидкі терміни доставки 2022-2023 років.</p>
    <p id="e15">Прокурор Андрій Ковальов, посилаючись на висновок експерта вказав, що ринкова вартість комплекту обігрівачів становила 22 тисячі. Також він вказав, що обігрівачі до України імпортували за ціною 141,57 євро за штуку. Але руху грошей від ТОВ «ЛОНА-Ч» у документах не зафіксували.</p>
    <h>Сніжана Решетняк - працівниця департаменту освіти</h>
    <p id="e16">Сніжана Решетняк 2022-го працювала у відділі реєстрації вхідної і вихідної документації. Вона могла реєструвати запит від департаменту освіти до ТОВ «Лона-Ч», виробничого підприємства «Діагональ» та НВП «НЕОХІМ». Та жінка не змогла підтвердити, чи реєструвала вона цей документ, оскільки через вагітність відпрошувалась з роботи.</p>
    <p>У судовому засіданні оголосили перерву. Далі планують допитати ще вісьмох свідків у цій справі. Наступне засідання проведуть 30 квітня.</p>
    <p id="e17">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">The number of open and close quotation marks is not equal!</warning>
    <warning id="e3">The number of open and close quotation marks is not equal!</warning>
    <warning id="e4">Message: Знайдено потенційну орфографічну помилку. Offset: 27. Replacement: Мостіпан, Мосте пан</warning>
    <warning id="e5">Message: Знайдено потенційну орфографічну помилку. Offset: 67. Replacement: Каплоуха, Каплоухе, Каплоуху, Каплоухі</warning>
    <warning id="e6">Message: Знайдено потенційну орфографічну помилку. Offset: 123. Replacement: Каплоуха, Каплоухе, Каплоуху, Каплоухі</warning>
    <warning id="e7">Message: Знайдено потенційну орфографічну помилку. Offset: 214. Replacement: НЕОФІТ, ЛЕКХІМ, НЕОНІЛ, НЕХОМ, НУХІМ, ВЕТХІМ, ГЕОНІМ, НАОРІМ, НЕГОЖІМ, НЕДОХІД, НЕДОЇМ, НЕЗЛІМ, НЕНОВІМ, НЕОДИМ, НЕОЛІТ, НЕОНАМ, НЕОНОМ, НЕОНІ, НЕОНІВ, НЕОСІБ, НЕОХОЧІМ, НЕСНІМ, НЕСІМ, НЕТИХІМ, НОВІМ, НОСІМ, ПЛОХІМ, ТЕОНІМ</warning>
    <warning id="e7">Message: Знайдено потенційну орфографічну помилку. Offset: 288. Replacement: ЛОНА, ЛОБАЧ, ЛОНАМ, ЛОНАМИ, ЛОНАХ</warning>
    <warning id="e8">Message: Знайдено потенційну орфографічну помилку. Offset: 15. Replacement: НЕОФІТ, ЛЕКХІМ, НЕОНІЛ, НЕХОМ, НУХІМ, ВЕТХІМ, ГЕОНІМ, НАОРІМ, НЕГОЖІМ, НЕДОХІД, НЕДОЇМ, НЕЗЛІМ, НЕНОВІМ, НЕОДИМ, НЕОЛІТ, НЕОНАМ, НЕОНОМ, НЕОНІ, НЕОНІВ, НЕОСІБ, НЕОХОЧІМ, НЕСНІМ, НЕСІМ, НЕТИХІМ, НОВІМ, НОСІМ, ПЛОХІМ, ТЕОНІМ</warning>
    <warning id="e9">Message: Знайдено потенційну орфографічну помилку. Offset: 15. Replacement: НЕОФІТ, ЛЕКХІМ, НЕОНІЛ, НЕХОМ, НУХІМ, ВЕТХІМ, ГЕОНІМ, НАОРІМ, НЕГОЖІМ, НЕДОХІД, НЕДОЇМ, НЕЗЛІМ, НЕНОВІМ, НЕОДИМ, НЕОЛІТ, НЕОНАМ, НЕОНОМ, НЕОНІ, НЕОНІВ, НЕОСІБ, НЕОХОЧІМ, НЕСНІМ, НЕСІМ, НЕТИХІМ, НОВІМ, НОСІМ, ПЛОХІМ, ТЕОНІМ</warning>
    <warning id="e9">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 115. Replacement: 2022</warning>
    <warning id="e9">Message: Знайдено потенційну орфографічну помилку. Offset: 205. Replacement: Лекхімом, Нухімом, Геонімом, Неодимом, Неолітом, Неофітом, Теонімом</warning>
    <warning id="e10">Message: Знайдено потенційну орфографічну помилку. Offset: 30. Replacement: Неофіт, Лекхім, Неоніл, Нехом, Нухім, Ветхім, Геонім, Наорім, Негожім, Недохід, Недоїм, Незлім, Неновім, Неодим, Неоліт, Неонам, Неоном, Неоні, Неонів, Неосіб, Неохочім, Неснім, Несім, Нетихім, Новім, Носім, Плохім, Теонім</warning>
    <warning id="e10">Message: Знайдено потенційну орфографічну помилку. Offset: 111. Replacement: жодних, одних, водних, модних, годних, йодних, щадних</warning>
    <warning id="e11">Message: Знайдено потенційну орфографічну помилку. Offset: 33. Replacement: Лона, Лобач, Лонам, Лонами, Лонах</warning>
    <warning id="e12">Message: Знайдено потенційну орфографічну помилку. Offset: 16. Replacement: ЛОНА, ЛОБАЧ, ЛОНАМ, ЛОНАМИ, ЛОНАХ</warning>
    <warning id="e12">Message: Потенційна помилка: числівник не узгоджений з іменником: "3,9" вимагає: [ч.р.: родовий, ж.р.: родовий, с.р.: родовий], а далі йде "мільйони": [мн.: називний, знахідний] Offset: 229. Replacement: 3,9 мільйона</warning>
    <warning id="e13">Message: Знайдено плеоназм, краще: «оптимальну» Offset: 64. Replacement: оптимальну</warning>
    <warning id="e13">Message: «доставку» - помилкове слово, виправлення: доставлення, доставляння. Offset: 221. Replacement: доставлення, доставляння</warning>
    <warning id="e14">Message: «доставку» - помилкове слово, виправлення: доставлення, доставляння. Offset: 141. Replacement: доставлення, доставляння</warning>
    <warning id="e14">Message: «доставки» - помилкове слово, виправлення: доставлення, доставляння. Offset: 236. Replacement: доставлення, доставляння</warning>
    <warning id="e15">Message: Знайдено потенційну орфографічну помилку. Offset: 241. Replacement: ЛОНА, ЛОБАЧ, ЛОНАМ, ЛОНАМИ, ЛОНАХ</warning>
    <warning id="e16">Message: Після голосної зі звуком і/и варто писати й або та: вхідної «й» вихідної, вхідної «та» вихідної Offset: 64. Replacement: й, та</warning>
    <warning id="e16">Message: Знайдено потенційну орфографічну помилку. Offset: 150. Replacement: Лона, Лобач, Лонам, Лонами, Лонах</warning>
    <warning id="e16">Message: Знайдено потенційну орфографічну помилку. Offset: 204. Replacement: НЕОФІТ, ЛЕКХІМ, НЕОНІЛ, НЕХОМ, НУХІМ, ВЕТХІМ, ГЕОНІМ, НАОРІМ, НЕГОЖІМ, НЕДОХІД, НЕДОЇМ, НЕЗЛІМ, НЕНОВІМ, НЕОДИМ, НЕОЛІТ, НЕОНАМ, НЕОНОМ, НЕОНІ, НЕОНІВ, НЕОСІБ, НЕОХОЧІМ, НЕСНІМ, НЕСІМ, НЕТИХІМ, НОВІМ, НОСІМ, ПЛОХІМ, ТЕОНІМ</warning>
    <warning id="e17">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
