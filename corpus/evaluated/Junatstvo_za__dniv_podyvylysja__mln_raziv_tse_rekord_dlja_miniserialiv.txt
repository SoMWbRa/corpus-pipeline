<root>
  <metadata>
    <source>Суспільне Новини | Suspilne Novyny</source>
    <author>Оксана Заблоцька</author>
    <title>«Юнацтво» за 11 днів подивилися 66,3 млн разів — це рекорд для мінісеріалів</title>
    <language>uk</language>
    <publication_time>2025-03-26T12:35+02:00</publication_time>
    <reference>https://suspilne.media/culture/979699-unactvo-za-11-dniv-podivilisa-663-mln-raziv-ce-rekord-dla-miniserialiv/</reference>
  </metadata>
  <document>
    <h>Серіал «Юнацтво» за 11 днів подивилися 66,3 млн разів — це більше переглядів, ніж отримував будь-який інший мінісеріал за 2 тижні.</h>
    <p>Про це пише Variety.</p>
    <p>Серіал «Юнацтво» набрав 24,3 мільйона переглядів за перші 4 дні після виходу, а за період з 17 по 23 березня отримав ще 42 мільйони. Наразі загальна кількість переглядів серіалу становить 66,3 мільйона — це більше, ніж набирав будь-який інший мінісеріал за два тижні.</p>
    <p>Другим за кількістю переглядів тижня став драматичний серіал «Резиденція», створений Полом Вільямом Девісом. Проєкт дебютував із 6,4 мільйона переглядів за чотири дні.</p>
    <p id="e1">За ним іде спортивна комедія «Плеймейкерка»: серіал посів третє місце з 3,5 мільйона переглядів на своєму четвертому тижні в чарті.</p>
    <p>Спецвипуск «Raw: 2025», присвячений реслінгу в прямому ефірі, з 3,1 мільйона переглядів від 17 березня посів 4 місце в англомовному телевізійному списку.</p>
    <p>Пʼятірку лідерів закриває політичний трилер «Нульовий день» з 3 мільйонами переглядів на пʼятому тижні в хіт-параді.</p>
    <h>Про серіал «Юнацтво»</h>
    <p id="e2">«Юнацтво» — лімітований британський серіал, який показує наслідки жорстокого вбивства. Після нападу з ножем загинула дівчина, а 13-річного хлопця з її школи заарештовують за підозрою у вбивстві. Сюжет «Юнацтва» наголошує на згубному впливі соцмереж і мізогінних інфлюенсерів на підлітків.</p>
    <p id="e3">«Юнацтво» складається з чотирьох серій, знятих одним кадром. Історія розгортається в реальному часі, коли головні герої — від родини до детективів — шукають відповіді на запитання після шокуючої трагедії.</p>
    <p>Головні ролі в проєкті зіграли Овен Купер, Стівен Грем, Ерін Догерті та інші.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e4">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 30. Replacement: Плеймейкера</warning>
    <warning id="e2">Message: Це слово є жаргонним Offset: 262. Replacement: </warning>
    <warning id="e3">Message: «шокуючої» - помилкове слово, виправлення: що шокує, шокувальний, шоковий, разючий, приголомшливий. Offset: 186. Replacement: що шокує, шокувальний, шоковий, разючий, приголомшливий</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
