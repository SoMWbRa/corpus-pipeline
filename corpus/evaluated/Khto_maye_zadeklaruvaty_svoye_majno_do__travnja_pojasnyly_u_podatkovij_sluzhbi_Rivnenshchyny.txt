<root>
  <metadata>
    <source>Суспільне Новини | Suspilne Novyny</source>
    <author>Ірина Киричук, Надія Кривко</author>
    <title>Хто має задекларувати своє майно до 1 травня, пояснили у податковій службі Рівненщини</title>
    <language>uk</language>
    <publication_time>2025-03-26T14:17+02:00</publication_time>
    <reference>https://suspilne.media/rivne/979657-hto-mae-zadeklaruvati-svoe-majno-do-1-travna-poasnili-u-podatkovij-sluzbi-rivnensini/</reference>
  </metadata>
  <document>
    <h id="e1">Жителі Рівненщини, які у 2024 році отримували спадщину, продавали нерухомість чи займалися фрілансом без реєстрації ФОП, мають задекларувати свої доходи. Подати декларацію необхідно до 1 травня 2025 року, а сплатити податки — до 1 серпня. За невчасну подачу звітності передбачено штраф.</h>
    <p>Про це Суспільному розповіла начальниця управління оподаткування фізичних осіб головного управління Державної податкової служби Рівненщини Віта Іванчик.</p>
    <p>За її інформацією, обовʼязок декларувати доходи, зокрема, виникає у тих громадян, які отримували доходи у вигляді спадщини або подарунків не від членів сімʼї першого та другого ступеня споріднення:</p>
    <p>«Перший ступінь споріднення — це у нас іде мати й батько, чоловік і дружина, діти. А другий ступінь споріднення — це дідусь, бабуся по лінії мами та по лінії батька. Отож, якщо ви отримуєте подарунок чи спадщину майно від бабусі, то декларацію не потрібно подавати. А якщо від рідної тітки, то виникає обовʼязок подання декларації для сплати податків».</p>
    <p>Окрім того, декларують доходи, які отримують від операцій з продажу рухомого і нерухомого майна, пояснила Віта Іванчик.</p>
    <p>«Це продаж автомобілів, будинків, квартир, земельних ділянок, від продажу сільськогосподарської продукції, від продажу цінних паперів, а також у випадку списання банком кредиту. Від здачі в оренду майна фізичним особам, від інвестиційного доходу».</p>
    <p>Віта Іванчик зазначила, що декларацію також потрібно подати людям, які отримували доходи від репетиторства, фотографування, блогерства, громадянам, які здійснювали діяльність через мережу інтернет і не були зареєстровані, як фізичні особи-підприємці. Тобто, декларуванню підлягають саме ті доходи, з яких під час виплат не отримували податок.</p>
    <p>Декларацію слід подати до 1 травня 2025 року; податки, а це ПДФО і військовий збір, необхідно сплатити до 1 серпня 2025 року, розповіла начальниця управління оподаткування.</p>
    <q>«За неподання декларації застосовується штрафна санкція у розмірі 340 гривень, а за несплату також застосовується штрафна санкція відповідно до терміну несплати. Це десь 5-10%, залежно від кількості протермінованих днів сплати. У випадку, якщо громадянин зобовʼязаний подати декларацію, не задекларував, не подав декларацію, не сплатив — будуть вживатися заходи податкового контролю», — пояснила Віта Іванчик.</q>
    <p>Вона додала, що найпростішим способом подачі декларації є її електронний формат:</p>
    <p>«Для цього необхідно скористатися електронним кабінетом на сайті Державної податкової служби України. Це досить зручно, швидко, оскільки формат дозволяє завантажити форму декларації. Там автоматично підвантажується рік, за який подається декларація. Всі реквізити перевіряються автоматично, і є можливість долучити документи, як додатки до даної декларації. Також декларацію можна подати особисто на паперовому носії».</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
  <warnings>
    <warning id="e1">Message: «фрілансом» — нерекомендоване слово, кращий варіант: фриланс. Offset: 91. Replacement: фриланс</warning>
  </warnings>
  <errors/>
</root>
