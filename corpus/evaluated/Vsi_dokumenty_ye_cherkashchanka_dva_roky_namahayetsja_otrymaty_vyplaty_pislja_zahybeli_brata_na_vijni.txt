<root>
  <metadata>
    <source>Суспільне Новини | Suspilne Novyny</source>
    <author id="e2">Ірина Ткач, Оксана Ковтюх</author>
    <title id="e3">«Всі документи є»: черкащанка два роки намагається отримати виплати після загибелі брата на війні</title>
    <language>uk</language>
    <publication_time>2025-03-25T18:31+02:00</publication_time>
    <reference>https://suspilne.media/cherkasy/978885-vsi-dokumenti-e-cerkasanka-dva-roki-namagaetsa-otrimati-viplati-pisla-zagibeli-brata-na-vijni/</reference>
  </metadata>
  <document>
    <h></h>
    <h id="e4">Два роки тому жителька Золотоніщини Оксана Козінок на російсько-українській війні втратила брата. Відтоді намагається отримати грошові виплати від держави та довести спорідненість з братом у суді.</h>
    <p>У чому полягають складнощі отримання грошової допомоги, Оксана Козінок розповіла Суспільному.</p>
    <p id="e5">Коли почалось повномасштабне вторгнення, брат Оксани — Володимир Приміч одразу хотів долучитися до ЗСУ :</p>
    <q id="e1, e6">«Я плачу, кажу, «Вов, не треба, не йди». Він згодився, тільки каже »коли прийде повістка, я обовʼязково вже буду йти». Ну і тут незабором, приносять із старостату повістку».</q>
    <p>У жовтні 2022 року уродженець села Домантове, що на Золотоніщині Володимир Приміч став на захист Батьківщини, долучившись до десантно-штурмових військ, а в січні 2023 року загинув на Луганщині.</p>
    <p>Вже посмертно його нагородили орденом «За мужність» III ступеня, додала Оксана:</p>
    <q>«Разом з його речами, з фронту прислали файл з малюнками, які відправляв мій син Сашко дядьку на фронт. Він зберігав їх, як нагадування про дім. Для нас Вова теж був опорою, підтримкою, нам його дуже не вистачає. Завжди близько до серця все беру, і я дзвонила йому, а він говорив, що все буде добре».</q>
    <p>Після повідомлення про смерть брата Оксана Козінок звернулася до районного територіального центру комплектування, аби отримати грошову допомогу, проте їй відмовили.</p>
    <p>Володимир офіційно вважався сиротою. Про те, що вони з братом мали спільну маму, яка померла 24 роки тому, Оксані доводиться доводити в суді.</p>
    <q>«Всі документи є, навіть те, що він мені пересилав кошти, все. Там все наше життя з ним. Вони відкривають справу, через місяць засідання відбулося, переносять його на місяць, знову відкривають і толку немає».</q>
    <p>Речниця обласного територіального центру комплектування Аліна Кривошея повідомила, що сімʼя кожного українського військового, який загинув під час бойових дій, має право отримати одноразову грошову допомогу:</p>
    <q id="e7">«В статті 16/1 Закону України про соціальний та правовий захист військовослужбовців та членів їх родин чітко зазначено, які особи мають отримати одноразову грошову допомогу —насамперед це діти, які були на утриманні, непрацездатні, або ж вдова/вдівець військовослужбовця, а також батьки, і ті громадяни які відповідно до рішення суду були на утриманні загиблого військовослужбовця».</q>
    <p>За словами речниці, виплата грошової допомоги за військових, які були сиротами, не передбачена законом. Отримати її можна за умови, якщо військовослужбовець напише особисте розпорядження.</p>
    <p>Адвокат Валерій Макеєв розповів – у випадку Оксани, потрібно, аби суд визнав родинну спорідненість із братом:</p>
    <q>«Потрібно довести, хто є членами сімʼї. Чи підпадає під таке визначення брат і сестра, які жили разом, вели господарство, спільно витрачали кошти? Так, підпадає. Якщо він отримував винагороду як військовий та відправляв саме сестрі на утримання домоволодіння – це все докази того, що вони жили як сімʼя».</q>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">Message: Знайдено потенційну орфографічну помилку. Offset: 19. Replacement: Бовтюх</warning>
    <warning id="e3">Message: «черкащанка» — нерекомендоване слово, кращий варіант: черкаска. Offset: 19. Replacement: черкаска</warning>
    <warning id="e4">Message: Знайдено потенційну орфографічну помилку. Offset: 43. Replacement: Козіною, Козіної, Колінок, Козін ок</warning>
    <warning id="e5">Message: Знайдено потенційну орфографічну помилку. Offset: 65. Replacement: Примі, Примів, Примір, Приміт, Примічу, Приріч, Прим іч</warning>
    <warning id="e6">Message: Знайдено потенційну орфографічну помилку. Offset: 128. Replacement: незабаром, не забором</warning>
    <warning id="e6">Message: Перед сполученням приголосних із початковим свистячим або шиплячим пишемо: «зі» Offset: 149. Replacement: зі</warning>
    <warning id="e7">Message: Риска всередині слова. Всередині слова вживайте дефіс, між словами виокремлюйте риску пробілами. Offset: 164. Replacement: допомогу-насамперед, допомогу — насамперед</warning>
  </warnings>
  <errors/>
</root>
