<root>
  <metadata>
    <source>Суспільне Новини | Suspilne Novyny</source>
    <author>Максим Гудзенко</author>
    <title>«Вже частково вирішив». Призер Кубка світу з лижних перегонів повернувся у біатлон «золотом» чемпіонату Норвегії</title>
    <language>uk</language>
    <publication_time>2025-03-31T14:10+03:00</publication_time>
    <reference>https://suspilne.media/sport/983445-vze-castkovo-virisiv-prizer-kubka-svitu-z-liznih-peregon-povernuvsa-u-biatlon-zolotom-cempionatu-norvegii/</reference>
  </metadata>
  <document>
    <h id="w1">Норвежець Ейнар Хедегарт виграв «золото» чемпіонату Норвегії після повернення у біатлон. Сталося це у гонці змагань з масовим стартом.</h>
    <p id="w2, w3, w4, w5">Ейнар був призером юніорського ЧС-2023 з біатлону, де виграв естафету, а також здобув «срібло» індивідуальної гонки та персьюту. Після двох гонок на етапі Кубку світу 2022/23 в Осло, він більше не потрапляв у основу Норвегії, а перед сезоном 2024/25 — не кваліфікувався у склад команди на Кубок IBU.</p>
    <p id="w6">У підсумку 23-річний біатлоніст, який також паралельно виступав у лижних перегонах, вирішив зосередитися у цьому виді спорту, де виграв чотири медалі норвезьких змагань і кваліфікувався на етапи Кубка світу. На своєму першому етапі він посів восьме місце, а на другому в Осло зумів виграти «срібло», випередивши на 7.6 секунд найуспішнішого лижника в історії чемпіонатів світу Йоганнеса Клебо.</p>
    <p id="w7, w8, w9">Після завершення сезону Ейнар вирішив взяти участь у чемпіонаті Норвегії з біатлону. Спершу він став 25-м у спринті, після чого потрапив у список учасників чоловічого масстарту. У ньому 23-річний норвежець закрив 18 з 20 мішеней на вогневих рубежах й виграв «золото», обійшовши призера Кубка світу Ісака Фрея на 32.9 секунд, який був на третьому місці, а також володаря Великого кришталевого глобуса Штурлу Легрейда на 45.2 секунди.</p>
    <p id="w10">Після змагань Хедегарт розповів, що має бажання продовжити міжнародні виступи у біатлоні й хоче якнайкраще підготуватися до наступного сезону.</p>
    <q id="w11">«Тепер я буду біатлоністом. Перед змаганнями я вже частково вирішив, але зрозумів, що у мене немає мотивації, якщо збираюся займатися лише лижними перегонами. Мені потрібно ще трохи постріляти. Це [“золото” масстарту] було набагато “смачніше”, ніж медаль в лижах. Ймовірно, завтра або наступного місяця я не стану стабільним стрільцем, але до листопада справді зроблю все, щоб ним стати, і сподіваюся, що все вийде», — цитує слова норвежця NRK.</q>
    <p id="w12, w13, w14, w15, w16">Про повернення Ейнара до біатлону висловилися й багаторазовий призер Кубка IBU Йоган-Олав Ботн, а також бронзовий призер ЧС Ветле Шостад Крістенсен. Ботн зокрема розповів, що Хедегарта дратують розмови про вибір одного виду спорту, адже він любить обидва.</p>
    <ul>
      <li id="w17, w18, w19">Йоган-Олав Ботн: «Я розмовляв з ним перед масстартом і він вибрав лижні гонки, тому я дав йому ще пару місяців, перш ніж він прийме рішення».</li>
      <li id="w20">Ветле Крістіансен: «Зовсім жахливо, щоб сюди приїхав лижник і переміг нас у біатлоні. Мушу сказати: я ненавиджу це... Але я люблю Ейнара й прекрасно, що він виграв “золото”. Думаю, його мають обрати у команду претендентів на наступний сезон».</li>
    </ul>
    <p id="w21, w22">У лижних перегонах завершував сезон також Крістіансен, після того, як він не отримав виклику на етап Кубка світу в Поклюці. Ветле виступив на Скандинавському кубку, де посів четверте місце у спринті, а також 22-ге — у масстарті на 20 км.</p>
    <p id="w23, w24, w25">Після завершення сезону Кубка світу брати Йоганнес та Тарьєй Бьо оголосили про кінець міжнародної карʼєри, через що у основній збірній Норвегії стануть вакантними два місця.</p>
  </document>
  <warnings>
    <warning id="w1">Message: «гонці» - помилкове слово, виправлення: перегони, гонитва, гоніння. Offset: 102. Replacement: перегони, гонитва, гоніння</warning>
    <warning id="w2">Message: «гонки» - помилкове слово, виправлення: перегони, гонитва, гоніння. Offset: 110. Replacement: перегони, гонитва, гоніння</warning>
    <warning id="w3">Message: Це слово є жаргонним Offset: 119. Replacement: </warning>
    <warning id="w4">Message: «гонок» - помилкове слово, виправлення: перегони, гонитва, гоніння. Offset: 140. Replacement: перегони, гонитва, гоніння</warning>
    <warning id="w5">Message: Можливо, має бути р.в.: «кубка»? Offset: 155. Replacement: Кубка</warning>
    <warning id="w6">Message: Знайдено потенційну орфографічну помилку. Offset: 387. Replacement: Клемо</warning>
    <warning id="w7">Message: Неправильно написане слово. Offset: 167. Replacement: мас-старту</warning>
    <warning id="w8">Message: Знайдено потенційну орфографічну помилку. Offset: 400. Replacement: Штурму, Штуру</warning>
    <warning id="w9">Message: Знайдено потенційну орфографічну помилку. Offset: 407. Replacement: Легенда, Легейд, Легейдам, Легейдах, Легейди, Легойда, Лестрейда</warning>
    <warning id="w10">Message: Знайдено потенційну орфографічну помилку. Offset: 14. Replacement: Недогарт, Перегарт</warning>
    <warning id="w11">Message: Неправильно написане слово. Offset: 207. Replacement: мас-старту</warning>
    <warning id="w12">Message: Знайдено потенційну орфографічну помилку. Offset: 90. Replacement: Боти, Бон, Бот, Бота, Бонн, Борн, Ботин, Боян, Боте, Боту, Боті, Боюн</warning>
    <warning id="w13">Message: Знайдено потенційну орфографічну помилку. Offset: 124. Replacement: Веле, Ветли, Ветхе, Вутле, Нетле, Петле</warning>
    <warning id="w14">Message: Знайдено потенційну орфографічну помилку. Offset: 130. Replacement: Шоста, Шостак</warning>
    <warning id="w15">Message: Знайдено потенційну орфографічну помилку. Offset: 149. Replacement: Боти, Бон, Бот, Бота, Бонн, Борн, Ботин, Боян, Боте, Боту, Боті, Боюн</warning>
    <warning id="w16">Message: Знайдено потенційну орфографічну помилку. Offset: 175. Replacement: Делегата, Декарта, Едгара, Едгарса, Елеганта, Медкарта, Недогарка, Недогарт, Недогарте, Недогарту, Недогарті, Педераста, Перегарна, Перегарт, Перегарте, Перегарту, Перегарті, Перегата, Ренегата, Федерата, Хедера</warning>
    <warning id="w17">Message: Знайдено потенційну орфографічну помилку. Offset: 11. Replacement: Боти, Бон, Бот, Бота, Бонн, Борн, Ботин, Боян, Боте, Боту, Боті, Боюн</warning>
    <warning id="w18">Message: Неправильно написане слово. Offset: 42. Replacement: мас-стартом</warning>
    <warning id="w19">Message: «гонки» - помилкове слово, виправлення: перегони, гонитва, гоніння. Offset: 72. Replacement: перегони, гонитва, гоніння</warning>
    <warning id="w20">Message: Знайдено потенційну орфографічну помилку. Offset: 0. Replacement: Веле, Ветли, Ветхе, Вутле, Нетле, Петле</warning>
    <warning id="w21">Message: Знайдено потенційну орфографічну помилку. Offset: 124. Replacement: Веле, Ветли, Ветхе, Вутле, Нетле, Петле</warning>
    <warning id="w22">Message: Неправильно написане слово. Offset: 218. Replacement: мас-старті</warning>
    <warning id="w23">Message: Знайдено потенційну орфографічну помилку. Offset: 54. Replacement: Тарифи, Тари, Тарути, Арьєн, Тальки, Тальми, Таньки, Тар'є, Тар'єю, Тарави, Тарани, Тараси, Тальби, Таньги, Тарами, Тарний, Тарній, Тарти, Таруй, Тарує, Таруєш, Тасьми</warning>
    <warning id="w24">Message: Знайдено потенційну орфографічну помилку. Offset: 61. Replacement: Бо, Біо, Ньо</warning>
    <warning id="w25">Message: Перед нейотованими голосними варто писати в: «в» Offset: 116. Replacement: в</warning>
  </warnings>
</root>
