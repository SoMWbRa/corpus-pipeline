<root>
  <metadata>
    <source>Суспільне Новини | Suspilne Novyny</source>
    <author>Ірина Ткач, Аліна Бережна</author>
    <title>Наймолодша в частині: історія 19-річної військової Нацгвардії з Черкащини</title>
    <language>uk</language>
    <publication_time>2025-03-26T13:26+02:00</publication_time>
    <reference>https://suspilne.media/cherkasy/979579-najmolodsa-v-castini-istoria-19-ricnoi-vijskovoi-nacgvardii-z-cerkasini/</reference>
  </metadata>
  <document>
    <h></h>
    <h id="e1">Черкащанка Дарина Лишко з повноліття долучилася до лав Національної гвардії. Нині їй 19 років і вона — наймолодша в частині.</h>
    <p id="e2">Суспільному Дарина розповіла: переконана, що захищати країну — обовʼязок кожного.</p>
    <p id="e3">Народилася Дарина Лишко в селі Хутори Черкаського району. У дитинстві мріяла стати дизайнеркою та збирала ляльки, проте плани змінилися після початку повномасштабної війни.</p>
    <p>Утім, щоб стати до лав Сил оборони, Дарині довелося кілька років чекати повноліття:</p>
    <q>«Як тільки мені виповнилося 18 років, я звернулася у відділ кадрів у військову частину зі своїм проханням, що я хочу, щоб мене взяли на військову службу. Мене направили на військово-лікарську комісію, яку я пройшла успішно. Потім атестаційні комісії пройшла. І так вступила на військову службу по контракту».</q>
    <p>Нині нацгвардійка проходить службу в Черкасах, проте готова захищати Батьківщину і на передовій:</p>
    <q id="e4">«Я з самого початку, як йшла на контракт, вже було повномасштабне вторгнення і всі чудово знали, що ніхто ніяких гарантій не дає, що ти будеш тут в частині. Але я знала на що йду. Тому я старанно вчилася , щоб мати уявлення і бути підготовленою до всього і в нас усіх є обовʼязок — це захищати нашу Батьківщину».</q>
    <p>Зі слів Дарини, нині її ранок починається о сьомій:</p>
    <q>«Я одягаю все необхідне спорядження, форму та вирушаю на службу. Зараз ми доставляємо людей, узятих під варту до судових установ, де в них проходять судові процеси».</q>
    <p>Дарина розповіла, що зараз вона наймолодша військовослужбовиця у військовій частині:</p>
    <q>«19 років мені єдиній в частині, я найменша. Я знала, що служба не зовсім жіноча, навіть деякі хлопці навіть не витримують фізично. Буває деколи складно, але я знала куди йду і це дійсно моє щире бажання».</q>
    <p>Мама Дарини Світлана підтримала рішення доньки захищати країну:</p>
    <p>«В країні війна, але все ж таки ми цінуємо і підтримуємо вибір нашої дочки в такий складний для нас час».</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: «Черкащанка» — нерекомендоване слово, кращий варіант: черкаска. Offset: 0. Replacement: Черкаска</warning>
    <warning id="e1">Message: Потенційна орфографічна помилка Offset: 18. Replacement: </warning>
    <warning id="e2">Message: Потенційна помилка: прикметник не узгоджений з іменником: "Суспільному": [ч.р.: давальний, с.р.: давальний] і "Дарина": [ж.р.: називний] Offset: 0. Replacement: суспільна Дарина</warning>
    <warning id="e3">Message: Потенційна орфографічна помилка Offset: 18. Replacement: </warning>
    <warning id="e4">Message: Поставте пробіл після коми, а не перед комою. Offset: 203. Replacement: ,</warning>
  </warnings>
  <errors/>
</root>
