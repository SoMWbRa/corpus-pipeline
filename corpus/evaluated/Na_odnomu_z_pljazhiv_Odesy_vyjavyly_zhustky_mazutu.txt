<root>
  <metadata>
    <source>Суспільне Новини | Suspilne Novyny</source>
    <author>Наталія Коршак</author>
    <title>На одному з пляжів Одеси виявили згустки мазуту</title>
    <language>uk</language>
    <publication_time>2025-03-25T16:40+02:00</publication_time>
    <reference>https://suspilne.media/odesa/979117-na-odnomu-z-plaziv-odesi-viavili-zgustki-mazutu/</reference>
  </metadata>
  <document>
    <h>В Одесі знайшли мазут ще на одному пляжі — на 16-ї станції Великого Фонтану. Екоінспекція взяла проби для аналізу.</h>
    <p>Про це повідомила Державна екологічна інспекція Південно-Західного округу.</p>
    <p id="e1">Інспектори провели обстеження в районі узбережжя 16-ї станції Великого Фонтану. На пляжі виявили осередки забруднення у вигляді згустків розміром від 2 до 15 см, що тягнуться на 500 метрів. Забруднення розподіляється нерівномірно, місцями утворюючи щільні скупчення, додали в екоінспекції. Інспектори відібрали зразки морської води для аналізу на вміст нафтопродуктів. Також вони взяли проби забруднюючої речовини з піском для дослідження в УкрНЦЕМ.</p>
    <p>Сліди згустків нафтопродуктів на узбережжі Чорного моря неодноразово знаходять після аварії російських танкерів у Керченській протоці у грудні 2024 року. Раніше плями мазуту були зафіксовані у селі Нова Дофінівка та в селі Фонтанка, які розташовані поруч з Одесою.</p>
    <p>Авторка: Анастасія Чорноморець</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
  <warnings>
    <warning id="e1">Message: «забруднюючої» - помилкове слово, виправлення: що забруднює (бруднить, занечищує, каляє, загиджує), забруднювальний, занечищувальний, забруднювач, занечищувач; загиджувач; забрудник. Offset: 392. Replacement: що забруднює (бруднить, занечищує, каляє, загиджує), забруднювальний, занечищувальний, забруднювач, занечищувач; загиджувач; забрудник</warning>
    <warning id="e1">Message: Знайдено потенційну орфографічну помилку. Offset: 441. Replacement: Українцем, Кінцем, Круцем, Кунцем, Лукянцем, Ужинцем, Уманцем, Горнцем, Кранцем, Окунцем, Сукенцем, Суконцем</warning>
  </warnings>
  <errors/>
</root>
