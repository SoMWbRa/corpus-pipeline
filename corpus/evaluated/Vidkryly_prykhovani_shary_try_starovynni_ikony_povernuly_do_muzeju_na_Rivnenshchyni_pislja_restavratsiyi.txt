<root>
  <metadata>
    <source>Суспільне Новини | Suspilne Novyny</source>
    <author>Ірина Киричук, Савуляк Руслан</author>
    <title>Відкрили приховані шари: три старовинні ікони повернули до музею на Рівненщині після реставрації</title>
    <language>uk</language>
    <publication_time>2025-03-26T18:25+02:00</publication_time>
    <reference>https://suspilne.media/rivne/980001-vidkrili-prihovani-sari-tri-starovinni-ikoni-povernuli-do-muzeu-na-rivnensini-pisla-restavracii/</reference>
  </metadata>
  <document>
    <h>Три старовинні ікони після реставрації повернули до Державного історико-культурного заповідника міста Острога, що на Рівненщині. У Львові фахівці відновили їхній первісний вигляд, знявши пізніші нашарування фарб та відкривши приховані деталі живопису.</h>
    <p id="e1">Про потребу реставрації та їхній стан Суспільному розповів керівник Арт-кластеру Острозької академії, краєзнавець Микола Бендюк.</p>
    <p id="e2">За інформацією у Facebook «Острозький замок - Державний історико-культурний заповідник м. Острог», після реставрації у Львівській філії Державних науково-дослідних реставраційних майстерень закладу повернули три ікони — «Архангел Михаїл», «Страсті Ісуса Христа», «Ісус Вседержитель». У дописі додали, що згодом ці експонати будуть представлені в експозиційних залах краєзнавчого музею.</p>
    <p id="e3">За словами краєзнавця Микола Бендюка, реставрувати ці іконописи треба було через їхній поганий стан, а також нашарування написів ікон у різний час, що ускладнювало відновлення оригінального зображення. Отож, спочатку потрібно було закріпити те, що відшаровувалося, потім — розмежувати пізніші записи та зняти їх.</p>
    <q>«Наприклад, архангел Михаїл, який тримав в руках щит, позбувся його, і там виявився гарний живопис під щитом. Бо щит був пізнішого часу, так думаю, що це десь кінець XVIII століття. І тому, коли відкрився весь оригінальний живопис, то він зовсім по-іншому заграв фарбами. Так само точно інші ікони, які реставрувалися фахівцями-реставраторами зі Львова», — зазначив він.</q>
    <p id="e4">На думку Микола Бендюка, причинами нашарування є бажання людей бачити яскраві іконописи та недбальство художників, які перемальовували раніше створені образи:</p>
    <p id="e5">«Всі хотіли заробити грошей, приходили, казали: “той погано малює, а я краще малюю”. І поверху малював, і наступний теж приходив. А ще в церквах кіпоть і лампадки, свічки, воно кадилося і оці оригінальні фарби починали тьмянішати, ставали темніші. А для людей хочеться яскравого, бо церква — це й перформанс. І тому вони давали їх поновлювати».</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
  <warnings>
    <warning id="e1">Message: Можливо, має бути р.в.: «(Арт-кластеру)»? Offset: 68. Replacement: (Арт-кластеру)</warning>
    <warning id="e1">Message: Знайдено потенційну орфографічну помилку. Offset: 121. Replacement: Бенюк, Бендик, Бенедюк, Биндюк, Бундюк, Бандюк, Бендюг, Бен дюк</warning>
    <warning id="e2">Message: «Страсті» вживається лише в таких контекстах: релігія, можливо, ви мали на увазі: пристрасть? Offset: 240. Replacement: Пристрасть</warning>
    <warning id="e3">Message: Знайдено потенційну орфографічну помилку. Offset: 29. Replacement: Бендика, Бендюга, Бенедюка, Бенюка, Биндюка, Бундюка, Бандюка, Бен дюка, Бенд юка</warning>
    <warning id="e4">Message: Знайдено потенційну орфографічну помилку. Offset: 16. Replacement: Бендика, Бендюга, Бенедюка, Бенюка, Биндюка, Бундюка, Бандюка, Бен дюка, Бенд юка</warning>
    <warning id="e5">Message: Між двома голосними варто писати й: кадилося «й» оці, кадилося «та» оці Offset: 186. Replacement: й, та</warning>
  </warnings>
  <errors/>
</root>
