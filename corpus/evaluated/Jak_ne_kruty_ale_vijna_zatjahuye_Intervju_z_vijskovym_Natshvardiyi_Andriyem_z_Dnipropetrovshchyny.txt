<root>
  <metadata>
    <source>Суспільне Новини | Suspilne Novyny</source>
    <author>Валерія Шостак, Поліна Паламарчук</author>
    <title>«Як не крути, але війна затягує». Інтервʼю з військовим Нацгвардії Андрієм з Дніпропетровщини</title>
    <language>uk</language>
    <publication_time>2025-03-26T13:23+02:00</publication_time>
    <reference>https://suspilne.media/dnipro/979353-ak-ne-kruti-ale-vijna-zatague-intervu-z-vijskovim-nacgvardii-andriem-z-dnipropetrovsini/</reference>
  </metadata>
  <document>
    <h id="e1">До Дня Нацгвардії, який відзначають 26 березня, Суспільне поспілкувалось з молодшим сержантом Андрієм. Він добровільно приєднався до військового формування у березні 2022 року. Відтоді боєць обороняв населені пункти на Харківському та Донецькому напрямках. А рік тому перевівся до мобільного-вогневої групи та щоночі збиває дрони РФ, що атакують Дніпропетровщину.</h>
    <p>Далі — пряма мова.</p>
    <h>Про цивільне життя та початок війни</h>
    <p>В цивільному житті пішов батькові допомагати в агробізнесі. Непогано почало виходити. Вирішив відкрити свій бізнес. Відкрив, набрав багато землі. Люди до мене йшли. 23-го числа (23 лютого 2022 року — ред.) ми сиділи вже відпочивали: продали продукцію, отримали гроші й вже планували з жінкою десь поїхати в іншу країну. Але так вийшло, що на ранок почалося повномасштабне вторгнення.</p>
    <p>Я прокинувся, мені я вже не памʼятаю навіть, хто мені в той день телефонував і говорить: «Андрію, почалося, і полетіли ракети». Ну, в перший день жінка казала до батька виїхати в Польщу, він там працює вже давно. Але ми поїхали з батьком у військкомат, стали на облік. Мені сказали: «Їдь звідси. Людей і так вистачає, багато ветеранів, які хочуть іти», а я… Ну, я в лавах армії не служив.</p>
    <p>Я вирішив 25-го числа виїхати, вивести дружину з дітьми. Я повернувся. Ми з кумом взялися за ручки й поїхали у військкомат. І 8 березня 2022 року ми вже були у військкоматі з речами. Нам сказали взяти з собою на пару днів їжу, і ми потрапили не у Львів, як нам тоді казали їхати, а до лав Національної гвардії України.</p>
    <h>Початок бойового шляху</h>
    <p>Спочатку Харків, потім з Харкова приїхали, було певне злагодження і поїхали на Донецьк. І в Донецьку два роки й трошки.</p>
    <p>Починав я з посади солдата, солдат-помічник гранатометника. Кум у мене був гранатометник. Ми сказали, що ми брати, і нас зʼєднали в одне відділення. І так ми постійно разом. Спочатку було, мабуть, навіть трошки весело, тому що ми цього не бачили ніколи.</p>
    <p>Перші прильоти… Була навіть ситуація, перша ніч, як ми заїхали, я сидів чергував і чую, щось летить. Але ж тоді, напевно, від недосвідченості пізно почав бігти. Впав зі сходинок, проїхав донизу, дивлюся, як хлопці бігають, метушаться, а прилетіло просто в сусідній дім. Вийшли — він горить. Після того декілька хлопців навіть пішли до психолога.</p>
    <p>Добре, що ми пішли з самого початку, і ми, в міру того, як навчалися наші противники, підлаштовувалися до цього всього. Ми знаходили нові якісь методи боротьби, більше адаптувалися до того, що відбувається, до цих обстрілів.</p>
    <p>Я почав свій шлях і отримав перше своє звання, молодший сержант. Отримав все-таки я вважаю, мабуть, більше за бойові заслуги.</p>
    <h>Про оборону Донеччини</h>
    <p>Найяскравіше завдання що, мабуть, найбільше запамʼяталося: Урожайне, 2024 рік. Це якраз почалися масовані штурми, вже була купа техніки їхньої (російської — ред.) набитої.</p>
    <p id="e2">Російські окупанти зайшли на окраїни й сховалися в трубі, що між дорогою проходить. В нас було завдання вийти на передній край. Нам дали вогнемет. Ми зайшли туди, і потрібно було наблизитись максимально. В нас все вийшло. Невідомо, чи там є міни, чи немає мін, бо ця територія була під росіянами.</p>
    <p>А російські окупанти вже там в метрах 600, тобто вже зовсім недалеко. Ті, що в посадці, навіть ближче були. Ми передаємо, що нам доводиться звідти відходити. Відходимо до лісу, і прилітають в цей момент вже FPV дрони й «Мавік» над нами їхній висить. Тобто вони вже побачили, що ми там. Добре, що ми з собою взяли тоді двох хлопців, які йшли за нами з РЕБом. І в цей момент, знаєте, який би ти не був атеїст, агностик, але, обіймаючи той дуб, під яким я лежав, мабуть, я згадав всі молитви, які я знаю і не знаю.</p>
    <h>Про службу зараз</h>
    <p>Ми зараз в мобільній вогневій групі, адаптуємося, навчаємося, намагаємося як можна більше їх (російських дронів — ред.) знищити.</p>
    <p>Перевели мене, вже десь в травні буде як рік. В самій мобільній вогневій групі я сім місяців. Спочатку було незрозуміло, потім уже, як навчилися, зрозуміли, як вони літають, їхні маршрути. Відштовхуючись від маршрутів, ми вибирали вже нові позиції.</p>
    <p>За одне чергування обстріляли шість дронів. З них чотири змінили звук. Дуже багато їх зараз літає, доводиться багато переїжджати, змінювати позиції. Також для безпеки тих людей, за яких я несу відповідальність.</p>
    <h>Що мотивує продовжувати службу у Нацгвардії</h>
    <p>Військову карʼєру я не планував по життю. Але так вийшло. Національна гвардія – це, мабуть, про силу волі. В Національній гвардії багато дуже мотивованих хлопців.</p>
    <p>Особисто мої друзі – це дуже круті хлопці, які дуже мотивовані, і завжди є підтримка. Були певні задачі, і для цього потрібно людям йти туди, де страшно, і де можуть вбити. Але хлопці вольові, хлопці налаштовані на перемогу, і перемога буде за нами.</p>
    <p>Як не крути, але війна затягує. Це якби інше життя, інші моменти. Ти звикаєш до цього всього адреналіну, до моменту, коли воно все прилітає. І так, ловлю себе на думці, що тягне назад.</p>
    <p id="e3">Читайте нас у Telegram: Суспільне Дніпро</p>
    <h></h>
  </document>
  <warnings>
    <warning id="e1">Message: «Дніпропетровщина» було перейменовано (декомунізовано у 2016) Offset: 346. Replacement: Дніпровщина</warning>
    <warning id="e2">Message: «окраїни» - помилкове слово, виправлення: край, кінець, окрайок, закрайок, виріжок. Offset: 29. Replacement: край, кінець, окрайок, закрайок, виріжок</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
