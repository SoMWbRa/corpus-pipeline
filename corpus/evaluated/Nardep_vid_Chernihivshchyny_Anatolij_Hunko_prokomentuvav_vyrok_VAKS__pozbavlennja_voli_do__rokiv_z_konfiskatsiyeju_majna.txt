<root>
  <metadata>
    <source>Суспільне Новини | Suspilne Novyny</source>
    <author id="e1">Віра Вархол</author>
    <title>Нардеп від Чернігівщини Анатолій Гунько прокоментував вирок ВАКС — позбавлення волі до 7 років з конфіскацією майна</title>
    <language>uk</language>
    <publication_time>2025-03-25T20:44+02:00</publication_time>
    <reference>https://suspilne.media/chernihiv/979377-nardep-vid-cernigivsini-anatolij-gunko-prokomentuvav-virok-vaks-pozbavlenna-voli-do-7-rokiv-z-konfiskacieu-majna/</reference>
  </metadata>
  <document>
    <h>Нардеп від Чернігівщини за 208 округом Анатолій Гунько не погоджується з вироком, який 25 березня виніс Вищий антикорупційний суд — позбавлення волі до семи років з конфіскацією всього майна та з позбавленням права обіймати певні посади на три роки. Його визнали винним у незаконному одержанні 85 тисяч доларів США за оренду землі. Вирок ВАКС депутат збирається оскаржувати.</h>
    <p>Про це Анатолій Гунько розповів у коментарі Суспільному.</p>
    <q id="e2">«З вироком я не згідний. Ніхто навіть не робив еспертизу відтисків чи я брав, чи не брав ці гроші. І є факт провокації, адвокати це довели чітко, але ВАКС є ВАКС. Є факт цього, тому будемо працювати в апеляції».</q>
    <p id="e3">За версією обвинувачення, нардеп у змові зі своїм помічником Ігорем Калініченком та ще одним спільником вимагали та одержали від представника сільськогосподарської фірми «Агроформ-2019» частину неправомірної вигоди. Хабар вимагали в обмін на дозвіл обробляти державні землі. При цьому за кожен гектар державної землі необхідно було сплатити 130 доларів. Загалом йшлося про 221 тисячу доларів, з яких необхідно було передати завдаток у 85 тисяч доларів, повідомляє Центр протидії корупції.</p>
    <q id="e4">«Я визнав факт про те, що людина з грошима прийшла. Це не хабар. Навіть та особа, яка заявником була, вона писала заяву, що йому здалося, що я буду його (хабар, — ред.) вимагати. Є практика Верховного суду, яка каже чітко про те, що якщо людина, яка щось просила, пропонувала хабаря посадовій особі, і їй це не потрібно, то є провокація. Навіть підприємство, від якого приходив цей заявник, сказав, що мені не потрібна була ця земля», — сказав Анаталій Гунько.</q>
    <p id="e5">Під час засідання Вищого антикорупційного суду 25 березня Анаталій Гунько просив його виправдати. Всі зібрані докази вважає недостатніми.</p>
    <p>«Всі докази, які збираються під провокацією, вони не є достатніми доказами для суду. Я йому не телефонував, не спілкувався. А він тільки постійно телефонував, бігав за моїм знайомим, який також мені телефонував постійно. Сказали, що виник умисел у Гунька, ну як може бути, що виник умисел і я відмовився з ним говорити, телефон не дав. І з ним ніхто не зустрічався. Який умисел може бути?».</p>
    <p>Вищий антикорупційний суд зобовʼязав носити Гунька електронний браслет до набрання вироку законної сили.</p>
    <q id="e6">«Будемо подавати апеляційну скаргу навіть на цей документ, він вже в мене був (мова про електронний браслет, — ред.) ще у 2023 році. Я впевнений, що є провокація. Неправильна кваліфікація. Будемо шукати правосуддів».</q>
    <p>Анатолія Гунька визнали винуватим у вчиненні злочинів, передбачених ч. 2 ст. 15 (Замах на кримінальне правопорушення), ч. 2 ст. 28 (Вчинення кримінального правопорушення групою осіб), ч. 4 ст. 190 (Шахрайство) та ч. 4 ст. 27 (Види співучасників), ч. 2 ст. 15 (Замах на кримінальне правопорушення), ч. 4 ст. 369 КК України (Пропозиція, обіцянка або надання неправомірної вигоди службовій особі), повідомляє Спеціалізована антикорупційна прокуратура.</p>
    <q>«Встановлено, що депутат, який одночасно був Головою Тимчасової слідчої комісії ВРУ з питань розслідування фактів корупції на державних підприємствах, в установах та організаціях Національної академії аграрних наук України, підбурював представника приватного підприємства до надання неправомірної вигоди для службових осіб Академії та керівника місцевого органу державної влади за забезпечення надання приватному підприємству земельних ділянок загальною площею 1700 га», — повідомляє САП.</q>
    <p>Вирок Вищого антикорупційного суду набирає законної сили через тридцять днів із дня його проголошення, якщо його не буде оскаржено до Апеляційної палати ВАКС.</p>
    <h>Що відомо про цю справу</h>
    <p>8 серпня 2023 року стало відомо, що нардепа Анатолія Гунька та двох його спільників затримали на отримання неправомірної вигоди розміром 85 тисяч доларів.</p>
    <p>9 серпня НАБУ та САП оголосили підозру нардепу в отриманні хабаря на 85 тисяч доларів за передачу в оренду землі Національної академії аграрних наук України. Того ж дня суд обрав Гуньку запобіжний захід у вигляді тримання під вартою. Нардеп заявив, що не згоден із рішенням суду і його адвокати подаватимуть апеляцію.</p>
    <p>10 серпня голова фракції «Слуга народу» Давид Арахамія повідомив про виключення Гунька з фракції.</p>
    <p>29 серпня Анатолій Гунько брав участь у засіданні суду по відеозвʼязку зі слідчого ізолятора. За клопотанням підозрюваного та адвокатів засідання частково закрили – в частині про стан здоровʼя депутата. До справи захист попросив долучити нові докази та документи, яких нібито раніше не було, зокрема довідки щодо стану здоровʼя підозрюваного.</p>
    <p>Тоді адвокати вимагали змінити запобіжний захід на цілодобовий домашній арешт, бо «стан здоровʼя Гунька унеможливлює його перебування під вартою без надання допомоги», або зменшити розмір застави із 30 мільйонів гривень, до 5,3 мільйона.</p>
    <p>4 жовтня Апеляційна палата ВАКС залишила нардепа під вартою, водночас зменшила розмір застави з 30 до 10 мільйонів гривень.</p>
    <p>18 жовтня за Гунька внесли заставу в розмірі 10 мільйонів гривень, повідомила Спеціалізована антикорупційна прокуратура у коментарі hromadske.</p>
    <h>Що відомо про нардепа Анатолія Гунька</h>
    <p>Народився Анатолій Гунько у 1976 році в селі Сальне Ніжинського району. За освітою — юрист, директор підприємства «Гільдія права».</p>
    <p>У 2020-му році Анатолій Гунько переміг на довиборах до ВР на 208 окрузі з результатом 34,1% від партії «Слуга народу», обійшовши головного опонента — лідера «Радикальної партії» Олега Ляшка.</p>
    <p id="e7">Навесні 2018 року прокурор і начальник СУ ГУНП в Київській області на брифінгу звинуватили Анатолія Гунька у привласненні понад 115 гектарів землі вартістю 120 мільйонів гривень, яка належала ДП «Радіопередавальний центр» у Броварах. У ЗМІ зʼявились публікації, в яких Гунька називали лідером організованого злочинного угрупування.</p>
    <p>20 березня 2019, тобто за рік після обшуків і повідомлення про підозру, Генпрокуратура закрила справу проти Гунька і ще низки осіб через те, що не встановили достатніх доказів для доведення винуватості їх у суді.</p>
    <p>Згодом, у червні 2020 року, Гунько ініціював процес стягнення моральної шкоди за незаконне кримінальне переслідування. У своєму позові він вказував, що зазнав сильних душевних страждань, негативних змін в особистому житті, втратив ділову репутацію, оскільки є публічною особою, займається громадською та політичною діяльністю.</p>
    <p>Першочергово Гунько оцінив свою моральну шкоду у 10 мільйонів гривень, пізніше ця сума знизилась до двох мільйонів гривень.</p>
    <p id="e8">2022-му році Національне агентство з питань запобігання корупції склало адміністративний протокол щодо Анатолія Гунька за те, що помічник подарував йому годинник Breguet за понад 10 тисяч доларів.</p>
    <p>У 2023 році суд визнав Анатолія Гунька винним у порушенні вимог щодо запобігання та врегулювання конфлікту інтересів. Він написав депутатське звернення до начальника ГУ НП в Чернігівській області Нідзельського В.О. Суд встановив, що Гунько надавав вказівки органу досудового розслідування в його депутатському зверненні.</p>
    <p id="e9">Що розповідав Суспільному Анатолій Гунько про підозру в отриманні хабаря — читайте за посиланням.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Ворхол, Вар хол</warning>
    <warning id="e2">Message: Знайдено потенційну орфографічну помилку. Offset: 47. Replacement: експертизу</warning>
    <warning id="e2">Message: Не узгоджено дієслово з іменником: "є" (вимагає: інфінітив, орудний, давальний) і "ВАКС" (мн.: родовий) Offset: 155. Replacement: є ваксам, є ваксами</warning>
    <warning id="e3">Message: Потенційна орфографічна помилка Offset: 171. Replacement: </warning>
    <warning id="e4">Message: Знайдено потенційну орфографічну помилку. Offset: 444. Replacement: Анатолій, Наталій</warning>
    <warning id="e5">Message: Знайдено потенційну орфографічну помилку. Offset: 58. Replacement: Анатолій, Наталій</warning>
    <warning id="e6">Message: Знайдено потенційну орфографічну помилку. Offset: 203. Replacement: правосудді, правосудців, право суддів, правосудді в</warning>
    <warning id="e7">Message: Знайдено потенційну орфографічну помилку. Offset: 39. Replacement: У, С, СУД, НУ, СБУ, ТУ, ЗСУ, СМ, ГУ, СНУ, СУМ, КСУ, СУП, СІ, ВСУ, СП, СС, ЧУ, СБ, СВУ, СК, СН, СПУ, ХУ, ЗУ, САУ, СД, СКУ, СШ, МУ, ФУ, КУ, СВ, АСУ, АУ, СУК, СУР, ПСУ, ЄУ, ІСУ, БУ, ГСУ, ДСУ, ДУ, ЕСУ, ЙСУ, ЛУ, ОСУ, ПУ, СГ, СМУ, СОУ, СР, СТ, СУА, СУН, СУС, СЮ, УС, УСУ, ЦСУ, ССУ, СУЛ, СУШ, СІУ, УУ, ЮСУ, С У</warning>
    <warning id="e8">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 0. Replacement: 2022</warning>
    <warning id="e9">Message: Потенційна помилка: прикметник не узгоджений з іменником: "Суспільному": [ч.р.: давальний, с.р.: давальний] і "Анатолій": [ч.р.: називний] Offset: 14. Replacement: Суспільному Анатолію, Суспільному Анатолієві, суспільний Анатолій</warning>
  </warnings>
  <errors/>
</root>
