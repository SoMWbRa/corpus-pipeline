<root>
  <metadata>
    <source>Суспільне Новини | Suspilne Novyny</source>
    <author>Ігор Ізотов</author>
    <title>Перший заступник міського голови Полтави Валерій Пархоменко подав щорічну декларацію</title>
    <language>uk</language>
    <publication_time>2025-03-25T12:06+02:00</publication_time>
    <reference>https://suspilne.media/poltava/978825-persij-zastupnik-miskogo-golovi-poltavi-valerij-parhomenko-podav-soricnu-deklaraciu/</reference>
  </metadata>
  <document>
    <h id="e1">25 березня 2025-го року перший заступник Полтавського міського голови Валерій Пархоменко подав щорічну декларацію про доходи та майно за 2024 рік.</h>
    <p>Про це стало відомо з Єдиного державного реєстру декларацій.</p>
    <p id="e2">Згідно з декларацією, Валерій Пархоменко володіє двома квартирами в Полтаві загальною площею понад 210 метрів квадратних. Одна з них була придбана 2001-го року, інша — 2016-го року. Крім цього, його дружина є власником земельної ділянки (1257 квадратних метрів) в Оболонській громаді Кременчуцького району.</p>
    <p>Серед членів родини вказав лише свою дружину.</p>
    <p id="e3">У її власності торік зʼявився новий автомобіль «NISSAN ROGUE» (2020 року випуску), а за рік до цього ще одна автівка — «NISSAN LEAF» (2019-го року), яку у попередній декларації Валерій Пархоменко не вказав. Працює дружина в обласній біблоітеці і має зарплату близько 8 300 гривень на місяць.</p>
    <p id="e4">Валерій Пархоменко за 2024-й рік заробітну плату в Полтавській міськраді отримав у розмірі понад 1 200 000 гривень. Це близько 77 000 гривень щомісяця.</p>
    <p id="e5">Окрім цього, засупник міського голови задекларував і готівку та гроші на банківських рахунках в різній валюті загальною сумою понад 3 мільйони гривень.</p>
    <p>У декларації зазначено, що не має громадянства інших держав і не володіє обʼєктами нерухомості або активами за межами України.</p>
    <p>Відповідно до законодавства, чиновники зобовʼязані щороку подавати декларацію про доходи та майно, а також зазначати відомості про свої фінансові зобовʼязання та активи.</p>
    <h>Хто такий Валерій Пархоменко</h>
    <p>Валерій Пархоменко — український політик, перший заступник міського голови Полтави. Народився 1970 року в Лохвиці, має освіту педагога та управлінця. Працював у Полтавській облраді, ОДА, був помічником народного депутата, а також займався партійною та громадською діяльністю.</p>
    <p id="e6">З 2021-го року обіймає посаду першого заступника Полтавського міського голови. Наразі розглядається як один із можливих кандидатів на посаду міського голови Полтави.</p>
    <p id="e7">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 11. Replacement: 2025</warning>
    <warning id="e2">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 147. Replacement: 2001</warning>
    <warning id="e2">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 168. Replacement: 2016</warning>
    <warning id="e3">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 134. Replacement: 2019</warning>
    <warning id="e3">Message: Знайдено потенційну орфографічну помилку. Offset: 233. Replacement: бібліотеці</warning>
    <warning id="e3">Message: Після голосної зі звуком і/и варто писати й або та: біблоітеці «й» має, біблоітеці «та» має Offset: 244. Replacement: й, та</warning>
    <warning id="e4">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 22. Replacement: 2024</warning>
    <warning id="e5">Message: Знайдено потенційну орфографічну помилку. Offset: 13. Replacement: заступник, закупник, за супник</warning>
    <warning id="e6">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 2. Replacement: 2021</warning>
    <warning id="e7">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
