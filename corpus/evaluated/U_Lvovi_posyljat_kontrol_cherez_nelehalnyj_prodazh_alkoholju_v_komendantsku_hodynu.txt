<root>
  <metadata>
    <source>Суспільне Новини | Suspilne Novyny</source>
    <author>Наталія Карнаух</author>
    <title>У Львові посилять контроль через нелегальний продаж алкоголю в комендантську годину</title>
    <language>uk</language>
    <publication_time>2025-03-26T18:15+02:00</publication_time>
    <reference>https://suspilne.media/lviv/980135-u-lvovi-posilat-kontrol-cerez-nelegalnij-prodaz-alkogolu-v-komendantsku-godinu/</reference>
  </metadata>
  <document>
    <h>У Львові міська влада провела нараду з поліцією та податковою через факти нелегального продажу алкоголю під час комендантської години. Так у місті планують поновити моніторингові групи, а львівʼян закликають надсилати відео порушень.</h>
    <p>Про це повідомив на Telegram-каналі мер Львова Андрій Садовий.</p>
    <p>За його словами, сьогодні, 26 березня, у Ратуші провели велику нараду з усіма відповідними службами через факти продажу алкоголю після опівночі. Зокрема, проаналізували свіже відео з магазину «Новий градус» на вулиці Юрія Липи. Садовий зазначив, що у ролику видно, що компанія вночі без проблем купує алкоголь і розраховується карткою. За це передбачена відповідальність: штрафи та анулювання ліцензії.</p>
    <p>Аби запобігти таким випадкам, у Львові планують поновити моніторингові групи в районах, щоб виявляти порушення і передавати інформацію правоохоронцям. Також мер Львова закликав мешканців повідомляти про такі факти.</p>
    <p id="e1">«Знімайте на камеру факти порушення і надсилайте мені в приватні повідомлення або телефонуйте на Гарячу лінію міста 1580. Будемо передавати докази правоохоронним органам. Якщо потрібно всім містом організувати порядок — давайте зробимо це раз і назавжди!» — каже мер Львова Андрій Садовий.</p>
    <p>Комендантська година на Львівщині діє з 00:00 до 05:00. Продаж алкоголю у Львові заборонений з 22:00 до 12:00.</p>
  </document>
  <warnings>
    <warning id="e1">Message: Щоб висловити заклик до спільної дії, рекомендують вживати наказову форму дієслова Offset: 220. Replacement: зробім, зробімо</warning>
  </warnings>
  <errors/>
</root>
