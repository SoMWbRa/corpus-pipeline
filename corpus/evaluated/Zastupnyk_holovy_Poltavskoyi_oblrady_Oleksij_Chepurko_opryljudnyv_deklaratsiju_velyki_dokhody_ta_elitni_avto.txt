<root>
  <metadata>
    <source>Суспільне Новини | Suspilne Novyny</source>
    <author>Ігор Ізотов</author>
    <title>Заступник голови Полтавської облради Олексій Чепурко оприлюднив декларацію: великі доходи та елітні авто</title>
    <language>uk</language>
    <publication_time>2025-03-31T12:11+03:00</publication_time>
    <reference>https://suspilne.media/poltava/983259-zastupnik-golovi-poltavskoi-oblradi-oleksij-cepurko-opriludniv-deklaraciu-veliki-dohodi-ta-elitni-avto/</reference>
  </metadata>
  <document>
    <h id="w1">30 березня 2025-го року заступник голови Полтавської обласної ради Олексій Чепурко подав щорічну декларацію про доходи та майно за 2024 рік. Порівняно з минулим роком Олексій Чепурко зареєстрував більшу заробітну плату.</h>
    <p>Про це стало відомо з Єдиного державного реєстру декларацій.</p>
    <p id="w2">Згідно з декларацією, Олексій Чепурко має спільну чи часткову власніть на три квартири в Полтаві.</p>
    <p id="w3">Олексій Чепурко одружений з депутаткою Полтавської міськради Вікторією Лозою. Торік у родині зʼявилась нова (третя) автівка — BMW X5 2022-го року за понад 1,5 мільйона гривень.</p>
    <p>У декларації заступник голови обласної ради зазначив, що не має громадянства інших держав. Також він не входить до переліку осіб із високими корупційними ризиками, відповідно до нормативних документів НАЗК.</p>
    <p>Серед членів родини вказав своїх пасинків Максима та Артема, дружину Вікторію і доньку Юлію.</p>
    <p id="w4">За 2024-й рік заробітну плату отримав в розмірі 889 412 гривень. А дружина Вікторія Лоза за рік в 4 рази збільшила дохід від своєї підприємницької діяльності, тепер він становить понад 1 мільйон гривень. Додатково дружина посадовця отримала 620 тисяч гривень аліментів.</p>
    <p id="w5, w6">Крім того, у власності Олексія та Вікторії є три автомобілі BMW X7 2020-го року випуску, TOYOTA RAV-4 HYBRID 2023-го та BMW X5 2022-го року. Загальна вартість автівок на дату придбання становить понад 6 мільйонів гривень.</p>
    <p id="w7">Готівкою у Олексія Чепурка зберігається:</p>
    <ul>
      <li>2 200 000 гривень;</li>
      <li id="w8">120 000 долларів США (позичені брату).</li>
    </ul>
    <p id="w9, w10">Також у дружини в наявності готівка 150 000 гривень, 23 000 долларів США, та 1 000 долларів у чеському банку.</p>
    <p>Відповідно до законодавства, чиновники зобовʼязані щороку подавати декларацію про доходи та майно, а також зазначати відомості про свої фінансові зобовʼязання та активи.</p>
    <h>Хто такий Олексій Чепурко</h>
    <p>​Олексій Чепурко — політик та громадський діяч, заступник голови Полтавської обласної ради, голова фракції політичної партії «Рідне місто» в обласній раді, член виконкому міської ради.</p>
    <p id="w11, w12">Народився 20 вересня 1980-го року ​в селі Іванівка, Кобеляцького району на Полтавщині. Закінчив Полтавську державну аграрну академію за спеціальністю «Механізація сільського господарства» та Полтавський університет економіки і торгівлі за спеціальністю «Економіка підприємництва». ​</p>
    <p id="w13, w14">Працював менеджером у приватному підприємстві «Укрімпекс» (2002–2004). Пізніше працював директором виробничо-комерційного підприємства «Актеон» (2004–2015). Заступник Полтавського міського голови з питань діяльності виконавчих органів (2016–2017, 2018–2020). ​</p>
    <p>Політична та громадська діяльність:</p>
    <ul>
      <li>Депутат Ленінської районної в м. Полтава ради (2010).</li>
      <li>Очолював Полтавську обласну організацію Всеукраїнської молодіжної громадської організації «Молоді регіони» (2011–2014).​</li>
      <li id="w15, w16">З 2015-го року — член політичної партії «Рідне місто», з 2018-го року — голова Полтавської міської організації цієї партії.​</li>
      <li id="w17, w18">2020-го року обраний депутатом Полтавської обласної ради VIII скликання та 1 грудня 2020-го року призначений її заступником голови.</li>
    </ul>
    <p id="w19">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="w1">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 11. Replacement: 2025</warning>
    <warning id="w2">Message: Знайдено потенційну орфографічну помилку. Offset: 62. Replacement: власність, вгасніть</warning>
    <warning id="w3">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 133. Replacement: 2022</warning>
    <warning id="w4">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 3. Replacement: 2024</warning>
    <warning id="w5">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 67. Replacement: 2020</warning>
    <warning id="w6">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 127. Replacement: 2022</warning>
    <warning id="w7">Message: Перед нейотованими голосними варто писати в: «в» Offset: 9. Replacement: в</warning>
    <warning id="w8">Message: Неправильно написане слово. Offset: 8. Replacement: доларів</warning>
    <warning id="w9">Message: Неправильно написане слово. Offset: 60. Replacement: доларів</warning>
    <warning id="w10">Message: Неправильно написане слово. Offset: 83. Replacement: доларів</warning>
    <warning id="w11">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 21. Replacement: 1980</warning>
    <warning id="w12">Message: Після голосної зі звуком і/и варто писати й або та: економіки «й» торгівлі, економіки «та» торгівлі Offset: 225. Replacement: й, та</warning>
    <warning id="w13">Message: Знайдено потенційну орфографічну помилку. Offset: 47. Replacement: </warning>
    <warning id="w14">Message: Знайдено потенційну орфографічну помилку. Offset: 136. Replacement: Акт еон, Акте он</warning>
    <warning id="w15">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 2. Replacement: 2015</warning>
    <warning id="w16">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 57. Replacement: 2018</warning>
    <warning id="w17">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 0. Replacement: 2020</warning>
    <warning id="w18">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 84. Replacement: 2020</warning>
    <warning id="w19">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
</root>
