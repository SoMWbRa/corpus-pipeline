<root>
  <metadata>
    <source>Суспільне Новини | Suspilne Novyny</source>
    <author>Юлія Кузьменко</author>
    <title id="e1">Листування чиновників США: як Клінтон пересилала робочі імейли через особистий сервер і як це розслідувало ФБР</title>
    <language>uk</language>
    <publication_time>2025-03-25T20:11+02:00</publication_time>
    <reference>https://suspilne.media/979393-listuvanna-cinovnikiv-ssa-ak-klinton-peresilala-roboci-imejli-cerez-osobistij-server-i-ak-ce-rozsliduvalo-fbr/</reference>
  </metadata>
  <document>
    <h>Колишня державна секретарка США Гілларі Клінтон під час перебування на посаді у 2009-13 роках використовувала особисті поштові сервери для службового листування. Це спливло пізніше, коли вона балотувалася в президенти на виборах 2016-го. Тоді розпочалися розслідування, але врешті ФБР не виявило злочину в її діях. Розповідаємо історію Клінтон на тлі новин, як головреда The Atlantic випадково додали в чат американських високопосадовців, що обговорювали удари по Ємену.</h>
    <p>***</p>
    <p id="e2">Трамп у 2016 році стежив за розслідуванням проти Клінтон, адже вона була його конкуренткою на виборах. «Можливо, нарешті, справедливість переможе», — говорив він на одному з передвиборчих мітингів. Тепер подібне стається вже з його командою. Головний редактор американського видання The Atlantic Джеффрі Голдберг розповів, що 11 березня 2025 року отримав запит на підключення в чат в Signal від користувача з ніком «Майкл Волц» — так звуть радника з нацбезпеки Трампа. У чаті обговорювали плани атак по єменських хуситах 15 березня.</p>
    <p id="e3">Міністр оборони США Піт Гегсет заперечив інцидент і назвав Голдберга «брехливим і вкрай дискредитованим» журналістом. Конгресмени Демократичної партії закликали провести слухання — як сталося, що головреда додали в чат, де обговорювали секретну інформацію. Президент США підтримав Волца, сказав, що той «засвоїв урок», а удари по хуситах все одно пройшли успішно.</p>
    <h>Як і навіщо Клінтон використовувала особистий сервер</h>
    <p id="e4">Гілларі Клінтон обіймала посаду держсекретарки США у 2009-2013 роках. Незадовго до присяги вона створила поштовий сервер у своєму будинку в Чаппакуа, штат Нью-Йорк. До нього була привʼязана її пошта, з якої Клінтон протягом 4 років роботи в Держдепі вела як робочі, так і особисті листування. Вона пояснювала це зручністю: мовляв, не треба возити у відрядження і робочий, й особистий смартфони. Лише один пристрій — і повний контроль над листами.</p>
    <p>Про це стало відомо у березні 2015-го. Критики цього рішення Клінтон наголошували, що це могло становити загрозу національній безпеці та порушувати правила збереження офіційних документів, які вимагають, щоб їхні копії відправлялися на урядові сервери.</p>
    <h>Чи були в листах Клінтон секретні дані</h>
    <p id="e5">У 2015-му ФБР розпочало розслідування щодо пошти Клінтон. У липні того ж року генеральний інспектор розвідувального співтовариства США Чарльз Маккалоу повідомив Конгресу, що держсекретарка надіслала щонайменше чотири повідомлення, які містили частину секретної інформації. За місяць Маккалоу додав, що у двох з цих листів була інформація з грифом «цілком таємно».</p>
    <p>Загалом ФБР перевірило 30 тисяч електронних листів Гілларі Клінтон. Виявили, що 110 з них містили секретну інформацію на момент їх надсилання або отримання. Вісім із ланцюжків повідомлень, через які надсилалися ці листи, містили «цілком таємну» інформацію.</p>
    <h>То чи порушила щось Клінтон?</h>
    <p>Як пояснювало BBC, законодавство США зобовʼязує чиновників, які користуються особистими електронними скриньками, дублювати офіційну кореспонденцію з них на урядових серверах. Слідство довело, що Гілларі Клінтон це виконувала.</p>
    <p>Директор ФБР Джеймс Комі влітку 2016 року підсумував, що Клінтон та її колеги «були надзвичайно недбалими у поводженні з конфіденційною, секретною інформацією», проте доказів, що посадовиця мала намір порушити закон, відомство не знайшло.</p>
    <p id="e6">Як не знайшло й прямих доказів, що до особистих серверів Клінтон будь-хто отримав несанкціонований доступ. У травні 2016-го румунський хакер Гуччіфер, увʼязнений в США, говорив у коментарі Fox News, що він начебто кілька разів пробирався до сервера Клінтон. Але правоохоронці не змогли це підтвердити.</p>
    <p>Врешті ФБР виснувало, що «жоден розумний прокурор» не порушить кримінальну справу проти держсекретарки. Генпрокурорка Лоретта Лінч заявила, що Клінтон не висуватимуть звинувачень. Розслідування закрили у липні 2016-го.</p>
    <h>Наслідки</h>
    <p>Зрештою Гілларі Клінтон визнала, що використання приватного сервера було її помилкою. Ця історія стала однією з обговорюваних тем президентської кампанії 2016 року. Опоненти використовували її для критики Клінтон.</p>
    <p id="e7">28 жовтня 2016-го — за кілька днів до голосування на виборах президента — електронні листи Клінтон спливли в іншій справі. Їх знайшли на компʼютері Ентоні Д. Вайнера — чоловіка Хуми Абедін, яка працювала помічницею Гілларі Клінтон. Вайнера підозрювали в тому, що він надсилав протизаконні повідомлення 15-річній дівчинці, ФБР перевіряла його компʼютер та телефон. Але і цього разу нічого протизаконного в листах Клінтон не знайшли.</p>
    <p>У 2019-му внутрішнє розслідування історії листів Клінтон завершив і Держдеп США. Порушниками в тому, що деяка секретна інформація потрапила на особистий сервер Клінтон, виявили 39 людей (їхні імена не розголошували).</p>
    <h>Як це повпливало на вибори-2016</h>
    <p id="e8">Згідно з передвиборчими опитуваннями Associated Press і GfK восени 2016-го, понад половина американців вважала, що Клінтон порушила закон, а 40% думали, що вона зробила це умисно. Інше опитування — Morning Consult — виявило, що близько половини виборців вважали дії Клінтон незаконними, неетичними і «серйозною проблемою».</p>
    <p>Дональд Трамп теж не раз під час передвиборчих перегонів дорікав Гіларі Клінтон за розслідування із сервером. Він назвав її поведінку «злочинною, незаконною і такою, що загрожує безпеці Сполучених Штатів Америки».</p>
    <p>На тих виборах Клінтон здобула на 3 млн голосів більше, ніж Трамп, але програла за системою колегії виборників. Як рахують голоси в США, Суспільне пояснювало раніше.</p>
  </document>
  <warnings>
    <warning id="e1">Message: Це слово є жаргонним Offset: 56. Replacement: </warning>
    <warning id="e2">Message: Знайдено потенційну орфографічну помилку. Offset: 422. Replacement: Волі, Волю, Воля, Воли, Вола, Воле, Волк, Волт, Волш, Волг, Воло, Волу</warning>
    <warning id="e3">Message: Знайдено потенційну орфографічну помилку. Offset: 281. Replacement: Волга, Вола, Волка, Волна, Волта, Волша</warning>
    <warning id="e4">Message: Знайдено потенційну орфографічну помилку. Offset: 140. Replacement: Чапрака, Чапраку</warning>
    <warning id="e5">Message: «співтовариства» - помилкове слово, виправлення: спільнота, товариство, спілка, компанія. Offset: 116. Replacement: спільнота, товариство, спілка, компанія</warning>
    <warning id="e5">Message: Знайдено потенційну орфографічну помилку. Offset: 283. Replacement: Макаров, Мешкало, Маккабі, Майклом, Заклало, Маршалом, Маршалу, Наклало, Макао, Маршалок, Машкарою, Гамкало, Акмалом, Акмалу, Байкалом, Байкалу, Бакало, Бакалом, Бакалу, Баккаро, Баккарою, Баккару, Бакшало, Бакшалою, Бакшалу, Магало, Магалою, Магалу, Майклову, Майклу, Макарову, Макаром, Макару, Маккавей, Маккавею, Маккавея, Маккавеї, Маккарті, Маккейну, Маккенну, Маккой, Маккою, Маккоя, Маккої, Маккуїну, Макфолом, Макфолу, Макшаков, Макшакову, Малало, Малалою, Малалу, Малколму, Маркаров, Маркарову, Маркелову, Маркелом, Маркелу, Марлоу, Марсало, Марсалою, Марсалу, Маршалку, Маршаллу, Маскатом, Маскату, Маскаєву, Маслоу, Махкамов, Махкамову, Паскалов, Паскалову, Паскалом, Паскалу, Сакало, Сакалом, Сакалу, Саккаро, Саккарою, Саккару, Айкало, Айкалом, Айкалу, Акало, Алкалоз, Алкалозу, Аукало, Ахкало, Бамкало, Бахкало, Вайкало, Гавкало, Гакало, Гакалом, Гакалу, Гаркало, Жмакало, Закакало, Заскалку, Заскалок, Заткалку, Заткалну, Заткало, Заткалок, Какало, Каркало, Кахкало, Мазало, Мазюкало, Макако, Макаком, Макакою, Макаку, Мангалом, Мангалу, Мандало, Мандалою, Мандалу, Мануалом, Мануалу, Маралом, Маралу, Масало, Масалою, Масалу, Маскарон, Маскарону, Матюкало, Матюкалом, Матюкалу, Махало, Мацало, Машзалом, Машзалу, Машкаро, Машкару, Мекало, Мекекало, Микало, Миркало, Мрукало, Мрукалом, Мрукалу, Мукало, Муркало, Муркалом, Муркалу, Накакало, Накрало, Наткало, Паккарду, Пахкало, Скакалку, Скакало, Скакалок, Такало, Таскало, Хавкало, Хакало, Харкало, Чавкало, Чахкало, Чмакало, Шакалом, Шакалу, Шамкало, Шаркало, Шмаркало</warning>
    <warning id="e6">Message: Знайдено потенційну орфографічну помилку. Offset: 141. Replacement: Гучніше, Гуллівер, Гулівер, Гуччі</warning>
    <warning id="e7">Message: Знайдено потенційну орфографічну помилку. Offset: 177. Replacement: Суми, Думи, Уми, Чуми, Гуми, Куми, Шуми, Хами, Хури, Хурми, Хими, Хоми, Буми, Пуми, Туми, Хуги, Хуки, Хули, Хумс, Хумси, Ху ми</warning>
    <warning id="e7">Message: Знайдено потенційну орфографічну помилку. Offset: 182. Replacement: Абадан, Абелі, Аверін, Аладін, Алехін, Амелін, Арбенін, Бевін, Бенін, Каледін, Убеді, Федін, Абелів, Абеліт, Абетні, Аденін, Бедуїн, Ябеді</warning>
    <warning id="e8">Message: Після голосної зі звуком і/и варто писати й або та: неетичними «й» «, неетичними «та» « Offset: 298. Replacement: й, та</warning>
  </warnings>
  <errors/>
</root>
