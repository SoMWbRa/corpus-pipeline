<root>
  <metadata>
    <source>Суспільне Новини | Suspilne Novyny</source>
    <author>Діана Яців, Валерія Ємець</author>
    <title>Перше звільнене село Харківщини: як українські бійці три роки тому вибивали окупантів із Малої Рогані</title>
    <language>uk</language>
    <publication_time>2025-03-25T17:14+02:00</publication_time>
    <reference>https://suspilne.media/kharkiv/975215-perse-zvilnene-selo-harkivsini-ak-ukrainski-bijci-tri-roki-tomu-vibivali-okupantiv-iz-maloi-rogani/</reference>
  </metadata>
  <document>
    <h>Мала Рогань стала першим селом на Харківщині, яке звільнили українські військові у 2022 році. Росіяни окупували його в перші дні повномасштабного вторгнення — з нього вони обстрілювали Харків.</h>
    <p id="e1">Як згадує бій за село ветеран та що про окупацію кажуть місцеві жителі — читайте у матеріалі Суспільне Харків.</p>
    <h>Місце, з якого починався наступ на Малу Рогань</h>
    <p>Ветеран російсько-української війни Сергій Мороз служив з 2014 року. У цивільному житті чоловік був вчителем історії. Спочатку він воював на Луганщині як доброволець батальйону «Айдар». Після повномасштабного вторгнення повернувся до війська.</p>
    <p>«Ми стикнулися з регулярними військами ще у 2014 році — це Луганський аеропорт, Хрящувата. Я добре знав історію і розумів, що це — не внутрішній конфлікт, не громадянська війна, а війна України з Росією», — говорить ветеран.</p>
    <p>24 березня 2022 року Сергій Мороз, який воював у складі 92 бригади, отримав наказ вирушити на східну околицю Харкова — до станції метро «Індустріальна». Саме звідти почався наступ на Малу Рогань.</p>
    <p>«Ми тут зосередилися. Були в метро — це такий гарний захист від обстрілів. Тут постійно обстрілювали. І саме звідси ми другою хвилею наступали. По окопах зайшли в село. Нас “Щиголь” провів, і ми одразу зайшли у ці будівлі, двір. Там є підвал гарний», — пригадує Сергій Мороз.</p>
    <h>Похований у Малій Рогані російський окупант</h>
    <p>З його слів, коли українські військові зайшли в село, там ще залишалися росіяни. Вони відстрілювалися. Бійцям вдалося у бою ліквідувати вісьмох окупантів — одного з них ховав Сергій з побратимами.</p>
    <q>Я особисто написав табличку, що тут похований російський окупант.</q>
    <p id="e2">«Почали його обшукувати, знайшли документи. Відкрив і побачив, що це — тувинець. Молодий контрактний з краденим сріблом — отака жменя була у нього в кишені. Ми його відтягли на місце, де була вирва від вибуху, поклали і засипали. Написав його імʼя, дату та місце народження і загибелі», — розповідає ветеран.</p>
    <h>«Можна ми у вас на подвірʼї побудемо?»</h>
    <p>Під час окупації у Малій Рогані залишалися місцеві жителі. Один з них — Олександр Рубан. Чоловік розповідає, що у його погребі жили сімнадцятеро росіян.</p>
    <p>«Одразу залізли туди, а потім зайшли в будинок: “Можна ми у вас на подвірʼї побудемо?” Кажу: якщо не дозволю, ви підете? А вони стоять, сміються. Це були буряти. Може, тувинці», — пригадує Олександр Рубан.</p>
    <p id="e3">Російські військові облаштовували у селі позиції і звідси обстрілювали Харків.</p>
    <p>«Поблизу танк стояв. Я до капітана підходжу, кажу: “Приберіть його! Чому танк так близько?” Мене відправили до підполковника. Він сказав: “Де хочу, там і стаю”. Цього ж капітана вбили, підполковника — теж», — каже житель Малої Рогані.</p>
    <h>«Ми почали відтягувати росіян від Харкова»</h>
    <p>Під час стрілецьких боїв на вулицях Малої Рогані росіян прикривала артилерія. Тоді українські бійці підбили кілька російських тягачів та бронетранспортерів. Остаточно росіян вибили із села 28 березня 2022 року.</p>
    <p>«Це — впевненість у своїх силах, впевненість, що ми підемо далі. Найголовніше — що завдання було виконане: ми почали відтягувати росіян від Харкова», — говорить ветеран російсько-української війни Сергій Мороз.</p>
    <p>Внаслідок цієї операції армію РФ відкинули на схід від Харкова на 40 кілометрів — до Печенізького водосховища.</p>
    <p>Ветеран Сергій Мороз брав участь також в осінньому контрнаступі на Харківщині у 2022 році. Під час звільнення Купʼянська він отримав важке поранення, через яке демобілізувався.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Харків": [ч.р.: називний, знахідний] Offset: 93. Replacement: суспільний Харків</warning>
    <warning id="e2">Message: Після голосної зі звуком і/и варто писати й або та: поклали «й» засипали, поклали «та» засипали Offset: 218. Replacement: й, та</warning>
    <warning id="e3">Message: Після голосної зі звуком і/и варто писати й або та: позиції «й» звідси, позиції «та» звідси Offset: 49. Replacement: й, та</warning>
  </warnings>
  <errors/>
</root>
