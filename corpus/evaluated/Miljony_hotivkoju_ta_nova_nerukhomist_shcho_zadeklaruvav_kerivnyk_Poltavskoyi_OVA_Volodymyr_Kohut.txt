<root>
  <metadata>
    <source>Суспільне Новини | Suspilne Novyny</source>
    <author>Ігор Ізотов</author>
    <title>Мільйони готівкою та нова нерухомість: що задекларував керівник Полтавської ОВА Володимир Когут</title>
    <language>uk</language>
    <publication_time>2025-03-31T16:23+03:00</publication_time>
    <reference>https://suspilne.media/poltava/983613-miljoni-gotivkou-ta-nova-neruhomist-so-zadeklaruvav-kerivnik-poltavskoi-ova-volodimir-kogut/</reference>
  </metadata>
  <document>
    <h id="w1">31 березня 2025-го року тимчасово виконувач обовʼязків керівника Полтавської ОВА Володимир Когут подав щорічну декларацію про доходи та майно за 2024 рік. Порівняно з минулим роком Володимир Когут зареєстрував більшу заробітну плату.</h>
    <p>Про це стало відомо з Єдиного державного реєстру декларацій.</p>
    <p id="w2">Протягом 2024-го року Володимир Когут працював на посаді заступника начальника Полтавської ОВА з питань цифрового розвитку, цифрових трансформацій і цифровізації.</p>
    <p id="w3, w4, w5, w6">Згідно з декларацією, Володимир Когут володіє кількома обʼєктами нерухомості в Україні. Серед них — земельні ділянки в Київській (площею 1250 квадратних метрів у Бучанському районі, набуті 2017-го року) та Житомирській областях (площею 1200 квадратних метрів у Житомирському районі, набуті 2022-го року), а також житловий будинок (площею 454 квадратни метри, також у Житомирській області, набутий 2022-го року).</p>
    <p id="w7, w8">Володимир Когут є співвласником цих обʼєктів разом з родичами. Власність на земельні ділянки 2023-го року була розширена ще однією ділянкою в Київській області (площею 376 квадратних метрів). Окрім того, він має часткову власність на квартиру в Київській області, а також 2023-го року став орендарем квартири в Полтаві. Також Володимир Когут володіє двома квартирами в місті Ірпінь, які ще на стадії незавершеного будівництва. А його дружина будинком в селі Гатне Київської області.</p>
    <p>Володимир Когут одружений з Лесею Когут. Серед членів родини вказав також своїх доньок Анастасію та Вероніку.</p>
    <p id="w9">У декларації тимчасово виконуючий обовʼязки керівника Полтавської ОВА зазначив, що не має громадянства інших держав. Також він не входить до переліку осіб із високими корупційними ризиками, відповідно до нормативних документів НАЗК.</p>
    <p id="w10, w11">За 2024-й рік заробітну плату отримав в розмірі майже 1,5 мільйони гривень. А дружина отримала 107 тисяч гривень.</p>
    <p id="w12, w13">Крім того, у власності Володимира та Лесі є 2 автомобілі Volkswagen Jetta 2017-го року випуску та Mazda CX-5 2013-го року. Загальна вартість автівок на дату придбання становить понад 600 тисяч гривень.</p>
    <p>Готівкою у родини Володимира Когута зберігається 2,5 мільйони гривень</p>
    <p>Відповідно до законодавства, чиновники зобовʼязані щороку подавати декларацію про доходи та майно, а також зазначати відомості про свої фінансові зобовʼязання та активи.</p>
    <h>Хто такий Володимир Когут</h>
    <p id="w14">​Володимир Когут — державний службовець, тимчасово виконуючий обовʼязки начальника Полтавської обласної військової адміністрації (ОВА) з січня 2025 року.</p>
    <p id="w15, w16">Народився в селі Присліп на Львівщині 27 лютого 1985-го року. 2006-го року закінчив Національний університет державної податкової служби України за спеціальністю «Правоохоронна діяльність», здобув кваліфікацію юриста.</p>
    <p id="w17, w18, w19">З червня 2018-го року по вересень 2023-го року працював у Національному агентстві України з питань виявлення, розшуку та управління активами, одержаними від корупційних та інших злочинів (АРМА), обіймаючи різні посади, зокрема начальника управління інформаційно-аналітичного забезпечення виявлення та розшуку активів.</p>
    <ul>
      <li id="w20">У жовтні 2023-го року призначений радником голови Полтавської ОВА.</li>
      <li id="w21">У грудні 2023-го року отримав посаду заступника голови Полтавської ОВА з питань цифрового розвитку, цифрових трансформацій і цифровізації.</li>
      <li id="w22">З 1 січня 2025-го року тимчасово виконує обовʼязки начальника Полтавської ОВА.</li>
    </ul>
    <p id="w23">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="w1">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 11. Replacement: 2025</warning>
    <warning id="w2">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 9. Replacement: 2024</warning>
    <warning id="w3">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 189. Replacement: 2017</warning>
    <warning id="w4">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 290. Replacement: 2022</warning>
    <warning id="w5">Message: Знайдено потенційну орфографічну помилку. Offset: 342. Replacement: квадратних, квадратний, квадратні, квадрати, квадратну, квадранти, квадратна, квадратне, квадратним, квадратно, квадратній, квадра тни</warning>
    <warning id="w6">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 397. Replacement: 2022</warning>
    <warning id="w7">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 93. Replacement: 2023</warning>
    <warning id="w8">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 272. Replacement: 2023</warning>
    <warning id="w9">Message: «виконуючий» - помилкове слово, виправлення: що виконує, виконувач, виконавець. Offset: 23. Replacement: що виконує, виконувач, виконавець</warning>
    <warning id="w10">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 3. Replacement: 2024</warning>
    <warning id="w11">Message: Після «1,5» треба вживати родовий відмінок однини Offset: 54. Replacement: 1,5 мільйона</warning>
    <warning id="w12">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 74. Replacement: 2017</warning>
    <warning id="w13">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 109. Replacement: 2013</warning>
    <warning id="w14">Message: «виконуючий» - помилкове слово, виправлення: що виконує, виконувач, виконавець. Offset: 51. Replacement: що виконує, виконувач, виконавець</warning>
    <warning id="w15">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 48. Replacement: 1985</warning>
    <warning id="w16">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 62. Replacement: 2006</warning>
    <warning id="w17">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 9. Replacement: 2018</warning>
    <warning id="w18">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 34. Replacement: 2023</warning>
    <warning id="w19">Message: Знайдено потенційну орфографічну помилку. Offset: 188. Replacement: ДАРМА, ЯРМА, ІРМА, ПАРМА, АРКА, КАРМА, АРА, АРФА, ФАРМА, АРМ, АРМАН, АРБА, АРМАД, АРЧА, ЮРМА, АР МА, АРМ А</warning>
    <warning id="w20">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 9. Replacement: 2023</warning>
    <warning id="w21">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 9. Replacement: 2023</warning>
    <warning id="w22">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 10. Replacement: 2025</warning>
    <warning id="w23">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
</root>
