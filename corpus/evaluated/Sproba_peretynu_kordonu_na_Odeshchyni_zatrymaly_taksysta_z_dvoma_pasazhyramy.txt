<root>
  <metadata>
    <source>Суспільне Новини | Suspilne Novyny</source>
    <author id="e1">Ольга Шукова</author>
    <title>Спроба перетину кордону: на Одещині затримали таксиста з двома пасажирами</title>
    <language>uk</language>
    <publication_time>2025-03-26T12:01+02:00</publication_time>
    <reference>https://suspilne.media/odesa/979687-sproba-peretinu-kordonu-na-odesini-zatrimali-taksista-z-dvoma-pasazirami/</reference>
  </metadata>
  <document>
    <h>На Одещині правоохоронці зупинили таксі з двома пасажирами, яких підозрюють у спробі незаконно перетнути державний кордон.</h>
    <p>Про це 26 березня повідомили у поліції Одещини.</p>
    <p>Подія сталась минулого тижня. Працівник поліції зупинив для перевірки автомобіль Toyota Prius. Ним керував 37-річний одесит, у салоні також перебували двоє пасажирів 24 і 29 років із Волинської та Запорізької областей.</p>
    <p id="e2">Попередньо правоохоронці встановили, що таксист забрав чоловіків з Одеси і повіз їх у Роздільнянський район, звідки ті мали в обхід пунктів пропуску покинути країну. Організувала це переправлення невстановлена наразі особа, якій військовозобовʼязані перерахували на криптогаманець по 6500 та 8500 доларів.</p>
    <p>Поліція розпочала провадження за ч. 3 ст. 332 Кримінального кодексу України.</p>
    <q>«Встановлюються всі обставини злочину та збираються докази для повідомлення перевізнику про підозру у сприянні незаконному переправленню осіб через державний кордон України. Цей злочин карається позбавленням волі на строк до девʼяти років із позбавленням права обіймати певні посади чи займатися певною діяльністю на строк до трьох років та конфіскацією майна», — йдеться у повідомленні.</q>
    <p>Щодо чоловіків склали протокол за ч. 2 ст. 204-1 Кодексу України про адміністративні правопорушення, за що загрожує штраф або адміністративний арешт. Також їх направили до територіального центру комплектування та соціальної підтримки для проведення перевірки.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Жукова, Шокова, Букова, Гукова, Лукова, Пукова, Чукова, Шубкова, Шумкова, Шурова, Шутова, Шухова, Тукова, Шумова</warning>
    <warning id="e2">Message: Після голосної зі звуком і/и варто писати й або та: Одеси «й» повіз, Одеси «та» повіз Offset: 73. Replacement: й, та</warning>
  </warnings>
  <errors/>
</root>
