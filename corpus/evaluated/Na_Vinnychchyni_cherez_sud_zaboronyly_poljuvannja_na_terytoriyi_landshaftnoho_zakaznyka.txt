<root>
  <metadata>
    <source>Суспільне Новини | Suspilne Novyny</source>
    <author id="e1">Юлія Ковалишена</author>
    <title>На Вінниччині через суд заборонили полювання на території ландшафтного заказника</title>
    <language>uk</language>
    <publication_time>2025-03-26T11:58+02:00</publication_time>
    <reference>https://suspilne.media/vinnytsia/979667-na-vinniccini-cerez-sud-zaboronili-poluvanna-na-teritorii-landsaftnogo-zakaznika/</reference>
  </metadata>
  <document>
    <h>На Вінниччині через суд заборонили полювання на території ландшафтного заказника «Лучанське», що у Немирівській міській громаді.</h>
    <p id="e2">Площа заповідної ділянки — 82 га, вартість — 9 мільйонів гривень. Про це йдеться на сайті Вінницької обласнї прокуратури.</p>
    <p>Працівники Немирівської окружної прокуратури встановили, що мисливське господарство тривалий час експлуатувало заповідну територію, порушуючи цілісність природного комплексу та не сплачуючи до бюджету Немирівської міської ради гроші за його використання.</p>
    <q id="e3">«Немирівська окружна прокуратура скерувала до суду позов про визнання незаконним рішення Вінницької обласної Ради від 25.10.2007 “Про перерозподіл мисливських угідь” в частині надання території ландшафтного заказника місцевого значення “Лучанське” для ведення мисливського господарства, визнання недійсними договорів щодо ведення мисливського господарства та зобовʼязання звільнити обʼєкт природо-заповідного фонду», — йдеться у повідомленні.</q>
    <p>Господарський суд Києва у січні 2024 року відмовив в задоволенні позову, після чого рішення суду першої інстанції прокуратура оскаржила в апеляційному порядку.</p>
    <q id="e4">«Колегія суддів Північного апеляційного господарського суду погодилась з доводами апеляційної скарги та позов Немирівської окружної прокуратури задовільнила в повному обсязі. На сьогодні рішення суду виконано – ландшафтний заказник місцевого значення “Лучанське” мисливським господарством звільнено від використання та обʼєкт природо-заповідного фонду повернуто під охорону державному підприємству».</q>
    <p id="e5">Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Ковалишина</warning>
    <warning id="e2">Message: Слово, написане не за чинним правописом Offset: 101. Replacement: </warning>
    <warning id="e3">Message: Неправильно написане слово. Offset: 389. Replacement: природно-заповідного</warning>
    <warning id="e4">Message: «задовільнила» — нерекомендоване слово, кращий варіант: задовольнити. Offset: 144. Replacement: задовольнити</warning>
    <warning id="e4">Message: Неправильно написане слово. Offset: 326. Replacement: природно-заповідного</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Вінниця": [ж.р.: називний] Offset: 23. Replacement: суспільна Вінниця</warning>
  </warnings>
  <errors/>
</root>
