<root>
  <metadata>
    <source>Суспільне Новини | Suspilne Novyny</source>
    <author id="e1">Оксана Солопко</author>
    <title>Стрілянина у військового ТЦК у Кременчуці: що ухвалив суд</title>
    <language>uk</language>
    <publication_time>2025-03-25T12:18+02:00</publication_time>
    <reference>https://suspilne.media/poltava/978751-strilanina-u-vijskovogo-tck-u-kremencuci-so-uhvaliv-sud/</reference>
  </metadata>
  <document>
    <h>Крюківський районний суд у Кременчуці ухвалив рішення про арешт майна, вилученого під час розслідування справи нападу на військовослужбовця ТЦК та СП 19 березня цього року. Зокрема, вилучили пістолет, магазини, патрони та ніж.</h>
    <p>Про це йдеться в ухвалі, яку оприлюднили у Єдиному державному реєстрі судових рішень.</p>
    <p>Згідно з текстом ухвали, провели обшук на місці, де сталася подія на відкритій ділянці неподалік будинку № 15 на вулиці Андріївській, під час якого виявили:</p>
    <ul>
      <li id="e2">травматичний пістолет «Форт-12» чорного кольору з магазином;</li>
      <li id="e3">14 патронів із магазину (13 із маркуванням «ПНД9П 9 mm» та один «HSA 9 mm P.A.»);</li>
      <li>1 патрон, що залишався у каналі ствола (маркування «HSA 9 mm P.A.»);</li>
      <li id="e4">гільзу (маркування «HSA 9 mm P.A.»).</li>
    </ul>
    <p>Під час повторного огляду місця події також вилучили:</p>
    <ul>
      <li id="e5">запасний магазин до пістолета,</li>
      <li id="e6">15 патронів (10 «ПНД9П 9 mm» та 5 «HSA 9 mm P.A.»),</li>
      <li id="e7">розкладний ніж чорного кольору.</li>
    </ul>
    <p>Предмети визнали речовими доказами та направили до сховища Кременчуцького районного управління поліції.</p>
    <h>Що ухвалив суд</h>
    <p>Крюківський районний суд задовольнив клопотання прокурора Кременчуцької окружної прокуратури Полтавської області про арешт майна та ухвалив рішення накласти арешт на травматичний пістолет, магазини, патрони та ніж, визнавши їх речовими доказами у справі. Власник майна на судове засідання не зʼявився. На ухвалу може бути подана апеляційна скарга безпосередньо до апеляційної інстанції області протягом пʼяти днів.</p>
    <h>Що відомо про справу</h>
    <p id="e8">У Кременчуці 19 березня місцевий 48-річний чоловік вистрілив із травматичного пістолета у працівника РТЦК. За інформацією правоохоронців, це сталося близько 7:00 під час перевірки документів. Військовий РТЦК отримав поранення ноги. Поліцейські затримали чоловіка та забрали зброю. Поранений військовий відмовився від госпіталізації, тому медики надали йому допомогу на місці.</p>
    <p id="e9">«Під час перевірки документів громадянин, замість того, щоб предʼявити свій військово-обліковий документ, дістав предмет, який візуально був схожий на зброю, на пістолет. Поліцейський, який був в складі групи оповіщення, намагався усунути загрозу, тобто затримати нападника. Але той здійснив постріл, куля влучила в ногу офіцера Збройних сил України», – розповідав Суспільному речник Полтавського обласного ТЦК та СП Роман Істомін.</p>
    <p id="e10">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Солодко, Соловко, Соломко, Солонко, Холопко, Солоп ко</warning>
    <warning id="e2">Message: Це речення не починається з великої літери. Offset: 0. Replacement: Травматичний</warning>
    <warning id="e2">Message: Потенційна орфографічна помилка Offset: 23. Replacement: </warning>
    <warning id="e3">Message: Цифри всередині слова Offset: 44. Replacement: ПНД9П</warning>
    <warning id="e4">Message: Це речення не починається з великої літери. Offset: 0. Replacement: Гільзу</warning>
    <warning id="e5">Message: Це речення не починається з великої літери. Offset: 0. Replacement: Запасний</warning>
    <warning id="e6">Message: Цифри всередині слова Offset: 17. Replacement: ПНД9П</warning>
    <warning id="e7">Message: Це речення не починається з великої літери. Offset: 0. Replacement: Розкладний</warning>
    <warning id="e8">Message: Знайдено потенційну орфографічну помилку. Offset: 101. Replacement: ТЦК</warning>
    <warning id="e8">Message: Знайдено потенційну орфографічну помилку. Offset: 203. Replacement: ТЦК</warning>
    <warning id="e8">Message: «Поліцейські» - помилкове слово, виправлення: поліційний, поліціянт, поліцай. Offset: 232. Replacement: Поліційний, Поліціянт, Поліцай</warning>
    <warning id="e9">Message: «Поліцейський» - помилкове слово, виправлення: поліційний, поліціянт, поліцай. Offset: 171. Replacement: Поліційний, Поліціянт, Поліцай</warning>
    <warning id="e9">Message: Потенційна помилка: прикметник не узгоджений з іменником: "Суспільному": [ч.р.: давальний, місцевий, с.р.: давальний, місцевий] і "речник": [ч.р.: називний] Offset: 365. Replacement: Суспільному речникові, Суспільному речнику, суспільний речник</warning>
    <warning id="e10">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
