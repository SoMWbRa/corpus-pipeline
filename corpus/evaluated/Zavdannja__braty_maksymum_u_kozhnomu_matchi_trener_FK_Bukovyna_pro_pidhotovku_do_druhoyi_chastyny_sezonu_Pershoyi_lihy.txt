<root>
  <metadata>
    <source>Суспільне Новини | Suspilne Novyny</source>
    <author>Олександр Яцентюк</author>
    <title>«Завдання – брати максимум у кожному матчі»: тренер ФК «Буковина» про підготовку до другої частини сезону Першої ліги</title>
    <language>uk</language>
    <publication_time>2025-03-25T16:42+02:00</publication_time>
    <reference>https://suspilne.media/chernivtsi/979197-zavdanna-brati-maksimum-u-koznomu-matci-trener-fk-bukovina-pro-pidgotovku-do-drugoi-castini-sezonu-persoi-ligi/</reference>
  </metadata>
  <document>
    <h>Футбольний клуб «Буковина» завершує підготовку до другої частини сезону у Першій лізі та Кубка України. Під час зимового міжсезоння команду покинули пʼятеро гравців, а четверо футболістів приєднались до клубу. Деякі з трансферів були вимушеними через травми у двох гравців.</h>
    <p id="e1">Про це у коментарі Суспільному розповів виконувач обовʼязків головного тренера ФК «Буковина» Григорій Чурілов.</p>
    <h>Зимові спаринги</h>
    <p>Під час зимового міжсезоння клуб зіграв 15 товариських матчів, в яких здобув вісім перемог, чотири поразки та три нічиї. Серед спаринг-партнерів були також дві команди з Премʼєр-Ліги: «Полісся», з яким «Буковина» зіграла внічию (0-0), та «Верес», якому чернівецька команда програла з рахунком 2-0.</p>
    <p id="e2">«Враховуючи, що ми проходимо збори в межах України, то, звичайно, задоволені. У нас у Чернівцях і на Закарпатті – одні з найкращих кліматичних і географічних умов як по спарингах, так і загалом по ситуації. Тому зробили достатньо потужний обсяг і якість роботи. Спаринги були якісні», – каже Чурілов.</p>
    <h>Трансферна кампанія</h>
    <p>Цієї зими футбольний клуб «Буковина» покинули пʼять гравців, серед яких:</p>
    <ul>
      <li id="e3">півзахисники – Віталій Фарасеєнко, Іван Будняк, Орест Панчишин;</li>
      <li id="e4">захисники – Давронбек Азізов, Юрій Дудник.</li>
    </ul>
    <p id="e5">«По комплектації ми теж усвідомлювали, що це вікно не може бути часом “великих змін”, бо, якщо взяти 2024 рік, то ми підписали десятьох новачків зимою, а влітку ще прийшло, здається, 14 гравців. Зрозуміло, що тоді формувалась нова команда, новий штаб, все керівництво», – розповів Чурілов.</p>
    <p id="e6">Водночас цього трансферного вікна «Буковина» підписала чотирьох футболістів – усі вони перейшли на правах вільного агента та мають досвід гри у Премʼєр лізі. Серед новачків:</p>
    <ul>
      <li id="e7">захисник – Кирило Прокопчук;</li>
      <li id="e8">півзахисники – Родіон Плакса, Олександр Васильєв;</li>
      <li id="e9">нападник – Олег Кожушко.</li>
    </ul>
    <p id="e10">«Ми ж розуміємо, що у нас є певний бюджет, за межі якого ми не виходимо. Крім цього, контракти з футболістами укладаються переважно до літа. На жаль, через травми ми втратили Гірного і Голуба Нападник Максим Гірний та півзахисник Данило Голуб - одні з основних гравців клубу. на досить тривалий час і, якби не ці втрати, то новачків було б іще менше», – каже Чурілов.</p>
    <p>Свій сезон у 2025 році ФК «Буковина» розпочне матчем 1/4 фіналу Кубка України проти сумської «Вікторії» 1 квітня. Перша ліга для чернівецької команди розпочнеться 6 квітня у матчі проти ФК «Кудрівка».</p>
    <q id="e11">«Наперед забігати не будемо, але ціллю для наших хлопців буде – брати максимум з кожного матчу», – розповів Чурілов.</q>
    <h>Що відомо про «Буковину»</h>
    <p>«Буковина» – єдина в області футбольна команда, яка виступає на професійному рівні. За часів незалежної України «Буковина» провела в УПЛ лише два сезони у 1992-93 роках, йдеться на сайті клубу. Опісля переважно грала в Другій лізі.</p>
    <p>На початку 2024 року інвестором чернівецького клубу став Володимир Дубинський – команді поставили завдання вийти до премʼєр-ліги у 2025 році.</p>
    <p id="e12">До УПЛ команда може потрапити, якщо вона займе перше або друге місце у Першій лізі, або через стикові матчі, якщо команда займе третє чи четверте місце у Першій лізі і переможе команду з УПЛ у стикових матчах.</p>
    <p id="e13">Повідомляйте про важливі події з життя вашого міста чи села команді Суспільне Чернівці — пишіть на пошту редакції новин: news.chernivtsi@suspilne.media</p>
    <p id="e14">Читайте Суспільне Чернівці у Telegram: головні новини</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 102. Replacement: Чурилов, Чурі лов</warning>
    <warning id="e2">Message: Знайдено потенційну орфографічну помилку. Offset: 292. Replacement: Чурилов, Чурі лов</warning>
    <warning id="e3">Message: Це речення не починається з великої літери. Offset: 0. Replacement: Півзахисники</warning>
    <warning id="e3">Message: Знайдено потенційну орфографічну помилку. Offset: 23. Replacement: Тарасенко, Карасенко</warning>
    <warning id="e4">Message: Це речення не починається з великої літери. Offset: 0. Replacement: Захисники</warning>
    <warning id="e4">Message: Знайдено потенційну орфографічну помилку. Offset: 12. Replacement: Пароубек, Хавронюк, Аванбек, Давоне, Давонеш, Дакроне</warning>
    <warning id="e4">Message: Знайдено потенційну орфографічну помилку. Offset: 22. Replacement: Азізо, Азізові, Азізом, Азізою, Азімов, Азізо в</warning>
    <warning id="e5">Message: Знайдено потенційну орфографічну помилку. Offset: 281. Replacement: Чурилов, Чурі лов</warning>
    <warning id="e6">Message: Можливо, пропущено дефіс? Offset: 144. Replacement: Прем'єр-лізі</warning>
    <warning id="e7">Message: Це речення не починається з великої літери. Offset: 0. Replacement: Захисник</warning>
    <warning id="e8">Message: Це речення не починається з великої літери. Offset: 0. Replacement: Півзахисники</warning>
    <warning id="e9">Message: Це речення не починається з великої літери. Offset: 0. Replacement: Нападник</warning>
    <warning id="e10">Message: Знайдено потенційну орфографічну помилку. Offset: 359. Replacement: Чурилов, Чурі лов</warning>
    <warning id="e11">Message: Знайдено потенційну орфографічну помилку. Offset: 108. Replacement: Чурилов, Чурі лов</warning>
    <warning id="e12">Message: Після голосної зі звуком і/и варто писати й або та: лізі «й» переможе, лізі «та» переможе Offset: 166. Replacement: й, та</warning>
    <warning id="e13">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Чернівці": [мн.: називний, знахідний] Offset: 68. Replacement: суспільні Чернівці</warning>
    <warning id="e14">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Чернівці": [мн.: називний, знахідний, кличний] Offset: 8. Replacement: суспільні Чернівці</warning>
  </warnings>
  <errors/>
</root>
