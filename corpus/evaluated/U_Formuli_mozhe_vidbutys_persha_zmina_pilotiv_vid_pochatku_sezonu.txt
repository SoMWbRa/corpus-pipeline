<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>У Формулі-1 може відбутись перша зміна пілотів від початку сезону-2025</title>
    <language>uk</language>
    <publication_time>2025-03-26T13:27+02:00</publication_time>
    <reference>https://suspilne.media/sport/979777-u-formuli-1-moze-vidbutis-persa-zmina-pilotiv-vid-pocatku-sezonu-2025/</reference>
  </metadata>
  <document>
    <h id="e1">«Ред Булл» може провести першу заміну пілотів у сезоні-2025 Формули-1 лише після двох стартових етапів чемпіонату. Ліама Лоусона можуть замінити на гонщика дочірньої команди «Рейсінг Буллз» Юкі Цуноду, повідомляє The Telegraph із посиланням на джерела.</h>
    <p id="e2">У Формули-1 пройшло вже два Гран-прі сезону-2025. В той час як чинний чемпіон серії Макс Ферстаппен фінішував другим в Австралії, третім у спринті і четвертим у гонці на етапі в Китаї, його новий напарник Лоусон досі не набрав очок. Найкращим результатом Ліама стало 12-те місце на Гран-прі Шанхаю, яке він посів після дискваліфікації обох болідів «Феррарі» та одного «Альпін».</p>
    <p id="e3">Після попереднього Гран-прі Китаю керівник команди «Ред Булл» Крістіан Горнер зважував, чи варто замінити новачка команди Лоусона на іншого пілота лише після двох гонок нового сезону. Очільник зазначив, що новозеландець має потенціал, але команда наразі не знає як його розкрити.</p>
    <q id="e4">«Природно, тиск зростає в цьому бізнесі. Мені дуже шкода його, ви бачите, що зараз йому дуже важко. Він молодий хлопець, ми зобовʼязані піклуватися про нього і зробимо все можливе, щоб підтримати його. Ліам все ще дуже здібний водій, ми це знаємо. Але ми не бачимо, що він здатний це зробити в даний момент, у нього була пара справді важких вікендів», — сказав Хорнер.</q>
    <p id="e5">Після вікенду в Китаї Горнер також зазначав, що для того, щоб вести чемпіонську боротьбу за Кубок конструкторів «Ред Булл» необхідно мати двох швидких гонщиків, що набирають очки обома болідами. Минулого року команда посіла лише третє місце, поступившись «Макларен» та «Феррарі»: у той час як Ферстаппен здобув титул, його минулорічний напарник Серхіо Перес посів восьме місце в заліку пілотів, набравши на 285 очок менше.</p>
    <p>«[Командний] чемпіонат — це дуже важке завдання, і нам потрібно досягти значного прогресу з болідом, щоб боротися за Кубок. Ви повинні мати дві машини, які здобувають очки, що, очевидно, сильно зашкодило нам минулого року. Для команди життєво необхідно переконатися, що обидва пілоти фінішують якомога вище», — додав керівник.</p>
    <p id="e6">Лоусон приєднався до «Ред Булл» після того, як команда завершила співпрацю із Серхіо Пересом. Попри досвід лише 11 Гран-прі Ліам виграв конкуренцію за місце у команді у Юкі Цуноди, що виступає за молодіжну команду з 2021 року.</p>
    <p id="e7">На Гран-прі Китаю японського гонщика Цуноду запитали, чи прийме він підвищення в «Ред Булл» якщо його запросять у команду, на що він відповів згодою.</p>
    <q id="e8">«Так, чому б і ні? Завжди за, особливо в Японії 100%. Зокрема тому, що у “Ред Булл” швидший болід», — наголосив Юкі.</q>
    <p id="e9">Сам же Ліам визнав свої помилки під час перших двох Гран-прі сезону та зазначив, що виступи на трасах в Мельбурні та Шанхаї були для нього дебютними, натомість в Японії він знайомий з треком. Коментуючи боротьбу із Цунодою за місце в «Ред Булл» новозеландець зазначив, що не вважає себе гіршим гонщиком, натомість потребує часу на адаптацію.</p>
    <p>«Я був напарником з ним у Формулі-3 і переміг його. У Формулі Європи я був напарником з ним у Новій Зеландії, і переміг його там. Якщо я погляну на всі випадки, коли він отримував підвищення замість мене в перші роки, то ні. Він провів свій час, тепер настав мій», — сказав Ліам The Telegraph.</p>
    <q>«Я хотів би сказати, що мені просто потрібно більше часу за кермом автомобіля, але, очевидно, у нас його насправді немає. На щастя, [наступним] ми їдемо на трек, який я знаю. Ця траса в Японії мені подобається. Я проведу цей тиждень, дуже ретельно вивчаючи абсолютно все, щоб спробувати зробити свою роботу краще».</q>
    <p>Наступний Гран-прі Формули-1 відбудеться в Японії та пройде з 4 по 6 квітня.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 1. Replacement: Рад, Ряд, Мед, Рід, Рейд, Руд, Фред, Ре, Реп, Бред, Ед, ЗЕД, РЕБ, Рей, Рев, Вед, Рея, Рем, Гед, ЕД, Нед, РГД, РЕВ, РЕМ, РЖД, РКД, Редж, Рен, Ренд, Рет, Рею, Реє, Реї, Род, Тед, Чед, Кед, Тред</warning>
    <warning id="e1">Message: Знайдено потенційну орфографічну помилку. Offset: 121. Replacement: Доусона, Лоутона, Лоу сона</warning>
    <warning id="e1">Message: «гонщика» - помилкове слово, виправлення: перегонник. Offset: 148. Replacement: перегонник</warning>
    <warning id="e1">Message: Знайдено потенційну орфографічну помилку. Offset: 175. Replacement: Рейлінг</warning>
    <warning id="e1">Message: Знайдено потенційну орфографічну помилку. Offset: 183. Replacement: Булл, Булла, Буллу, Буллі, Булли, Булло, Булл з</warning>
    <warning id="e1">Message: Знайдено потенційну орфографічну помилку. Offset: 190. Replacement: Які, Юні, Юлі, Кі, Юрі, Акі, Юді, Юзі, Юко, Юкіо, Юті, Ющі, Юї, Юка, Юки, Юку, Юсі, Юці</warning>
    <warning id="e1">Message: Знайдено потенційну орфографічну помилку. Offset: 194. Replacement: Угоду, Синоду, Цінову, Цноту, Бунову, Дунову, Удоду, Ценову, Аноду, Гунодзу, Диноду, Уводу, Унаду, Уношу, Уроду, Ценозу, Цугову</warning>
    <warning id="e2">Message: Після голосної зі звуком і/и варто писати й або та: спринті «й» четвертим, спринті «та» четвертим Offset: 147. Replacement: й, та</warning>
    <warning id="e2">Message: «гонці» - помилкове слово, виправлення: перегони, гонитва, гоніння. Offset: 161. Replacement: перегони, гонитва, гоніння</warning>
    <warning id="e2">Message: Знайдено потенційну орфографічну помилку. Offset: 205. Replacement: Доусон, Лоутон, Лоу сон</warning>
    <warning id="e3">Message: Знайдено потенційну орфографічну помилку. Offset: 52. Replacement: Рад, Ряд, Мед, Рід, Рейд, Руд, Фред, Ре, Реп, Бред, Ед, ЗЕД, РЕБ, Рей, Рев, Вед, Рея, Рем, Гед, ЕД, Нед, РГД, РЕВ, РЕМ, РЖД, РКД, Редж, Рен, Ренд, Рет, Рею, Реє, Реї, Род, Тед, Чед, Кед, Тред</warning>
    <warning id="e3">Message: Знайдено потенційну орфографічну помилку. Offset: 122. Replacement: Доусона, Лоутона, Лоу сона</warning>
    <warning id="e3">Message: «гонок» - помилкове слово, виправлення: перегони, гонитва, гоніння. Offset: 163. Replacement: перегони, гонитва, гоніння</warning>
    <warning id="e4">Message: Краще: «наразі» Offset: 292. Replacement: наразі, в цей момент, в цю хвилину, цієї миті</warning>
    <warning id="e5">Message: Знайдено потенційну орфографічну помилку. Offset: 22. Replacement: Ворнер, Гарнер, Уорнер, Хорнер, Горне, Горнеш, Корнер, Горн ер</warning>
    <warning id="e5">Message: Знайдено потенційну орфографічну помилку. Offset: 113. Replacement: Рад, Ряд, Мед, Рід, Рейд, Руд, Фред, Ре, Реп, Бред, Ед, ЗЕД, РЕБ, Рей, Рев, Вед, Рея, Рем, Гед, ЕД, Нед, РГД, РЕВ, РЕМ, РЖД, РКД, Редж, Рен, Ренд, Рет, Рею, Реє, Реї, Род, Тед, Чед, Кед, Тред</warning>
    <warning id="e5">Message: «гонщиків» - помилкове слово, виправлення: перегонник. Offset: 151. Replacement: перегонник</warning>
    <warning id="e5">Message: Перед «як» переважно ставиться кома. Але коли цей зворот вживають як складений сполучник, зокрема на початку речення, комою його не розривають («Робітники працювали, в той час як керівники відпочивали»). Offset: 280. Replacement: у той час, як</warning>
    <warning id="e5">Message: «минулорічний» - помилкове слово, виправлення: торішній, тогорічний. Offset: 323. Replacement: торішній, тогорічний</warning>
    <warning id="e6">Message: Знайдено потенційну орфографічну помилку. Offset: 0. Replacement: Доусон, Лоутон, Лоу сон</warning>
    <warning id="e6">Message: Знайдено потенційну орфографічну помилку. Offset: 22. Replacement: Рад, Ряд, Мед, Рід, Рейд, Руд, Фред, Ре, Реп, Бред, Ед, ЗЕД, РЕБ, Рей, Рев, Вед, Рея, Рем, Гед, ЕД, Нед, РГД, РЕВ, РЕМ, РЖД, РКД, Редж, Рен, Ренд, Рет, Рею, Реє, Реї, Род, Тед, Чед, Кед, Тред</warning>
    <warning id="e6">Message: Знайдено потенційну орфографічну помилку. Offset: 169. Replacement: Які, Юні, Юлі, Кі, Юрі, Акі, Юді, Юзі, Юко, Юкіо, Юті, Ющі, Юї, Юка, Юки, Юку, Юсі, Юці</warning>
    <warning id="e6">Message: Знайдено потенційну орфографічну помилку. Offset: 173. Replacement: Угоди, Цноти, Аноди, Гунодзи, Диноди, Синоди, Уводи, Унади, Уроди, Ценози</warning>
    <warning id="e7">Message: «гонщика» - помилкове слово, виправлення: перегонник. Offset: 29. Replacement: перегонник</warning>
    <warning id="e7">Message: Знайдено потенційну орфографічну помилку. Offset: 37. Replacement: Угоду, Синоду, Цінову, Цноту, Бунову, Дунову, Удоду, Ценову, Аноду, Гунодзу, Диноду, Уводу, Унаду, Уношу, Уроду, Ценозу, Цугову</warning>
    <warning id="e7">Message: Знайдено потенційну орфографічну помилку. Offset: 82. Replacement: Рад, Ряд, Мед, Рід, Рейд, Руд, Фред, Ре, Реп, Бред, Ед, ЗЕД, РЕБ, Рей, Рев, Вед, Рея, Рем, Гед, ЕД, Нед, РГД, РЕВ, РЕМ, РЖД, РКД, Редж, Рен, Ренд, Рет, Рею, Реє, Реї, Род, Тед, Чед, Кед, Тред</warning>
    <warning id="e8">Message: Знайдено потенційну орфографічну помилку. Offset: 74. Replacement: Рад, Ряд, Мед, Рід, Рейд, Руд, Фред, Ре, Реп, Бред, Ед, ЗЕД, РЕБ, Рей, Рев, Вед, Рея, Рем, Гед, ЕД, Нед, РГД, РЕВ, РЕМ, РЖД, РКД, Редж, Рен, Ренд, Рет, Рею, Реє, Реї, Род, Тед, Чед, Кед, Тред</warning>
    <warning id="e8">Message: Знайдено потенційну орфографічну помилку. Offset: 112. Replacement: Які, Юні, Юлі, Кі, Юрі, Акі, Юді, Юзі, Юко, Юкіо, Юті, Ющі, Юї, Юка, Юки, Юку, Юсі, Юці</warning>
    <warning id="e9">Message: Знайдено потенційну орфографічну помилку. Offset: 215. Replacement: Угодою, Ціновою, Гунодзою, Унадою, Уродою, Цнотою, Цуговою</warning>
    <warning id="e9">Message: Знайдено потенційну орфографічну помилку. Offset: 235. Replacement: Рад, Ряд, Мед, Рід, Рейд, Руд, Фред, Ре, Реп, Бред, Ед, ЗЕД, РЕБ, Рей, Рев, Вед, Рея, Рем, Гед, ЕД, Нед, РГД, РЕВ, РЕМ, РЖД, РКД, Редж, Рен, Ренд, Рет, Рею, Реє, Реї, Род, Тед, Чед, Кед, Тред</warning>
    <warning id="e9">Message: «гонщиком» - помилкове слово, виправлення: перегонник. Offset: 294. Replacement: перегонник</warning>
  </warnings>
  <errors/>
</root>
