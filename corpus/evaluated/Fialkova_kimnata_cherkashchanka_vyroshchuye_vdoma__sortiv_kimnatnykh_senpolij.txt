<root>
  <metadata>
    <source>Суспільне Новини | Suspilne Novyny</source>
    <author>Сніжана Калюжна, Наталія Черкашенко</author>
    <title id="w1, w2">Фіалкова кімната: черкащанка вирощує вдома 70 сортів кімнатних сенполій</title>
    <language>uk</language>
    <publication_time>2025-03-31T15:32+03:00</publication_time>
    <reference>https://suspilne.media/cherkasy/973345-fialkova-kimnata-cerkasanka-virosue-vdoma-70-sortiv-kimnatnih-senpolij/</reference>
  </metadata>
  <document>
    <h id="w3, w4">Черкащанка Катерина Цуканова у своєму будинку вирощує 70 сортів фіалки сенполії. Для них в окремому приміщенні обладнала стелажі, налагодила полив та освітлення.</h>
    <p id="w5">Серед улюблених сортів — «РС-кабаре», «Королева льоду» та «Грім і блискавка», розповіла господиня Суспільному.</p>
    <p>Пані Катерина кімнатні фіалки вирощувала й раніше, утім через хворобу рослинки роздала:</p>
    <q>«Раніше у мене були фіалки, я їх дуже любила, тоді я захворіла, пороздавала їх і квітів зовсім дома не було. А потім мені знову захотілося. У нас десь 70 сортів, але ж всі сортують».</q>
    <p>Пані Катерині доглядати та розмножувати рослини подобається. А потім спостерігати, як вони мутують і набувають зовсім іншого забарвлення чи форми, пояснила господиня:</p>
    <q id="w6, w7">«Я кожен день їх перещупую, обриваю де який листочок поганий, чи що, рівняю квіточку, любуюсь. Ось як, наприклад, “таємничий мандрівник”, то з одного листочка виросло чотири “дєтки”, я посадила чотири фіалки. Всі чотири цвіли різними кольорами — один був чисто бордовий, один з такими насиченими синіми квітами, а то — білий».</q>
    <p id="w8">Зі слів господині, більшість сортів сенполій розмножує самостійно за допомогою пасинків:</p>
    <q id="w9">«Я розмножую рослини пасинками. Так швидше і вигідніше, ніж листочками. Якщо придивитися, то можна побачити скільки пасинків на одному вазоні» .</q>
    <p>Їх господиня вкорінює та розміщує у спеціальних контейнерах.</p>
    <q id="w10">«Вони за місяць вкорінюються. Один листочок дає до 10 “дєток”. Я все розсадила, не викидаю, то оце мені тісно тепер. У цьому році вони розрослися і з кожним днем більшають. І нема більше місця, де розсаджувати».</q>
    <p>Кімнатна фіалка — рослина не примхлива, розповіла Катерина. Аби цвісти, їй достатньо води та світла.</p>
    <q id="w11, w12">«Полив гнотовий. Через шнурочок фіалочка пʼє воду з добривом. Вона постійно кормиться і через то в них пишне цвітіння. Коли їм світла з вікон не вистачає, ми досвічуємо, і воно тоді гарно квітне і росте».</q>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="w1">Message: «черкащанка» — нерекомендоване слово, кращий варіант: черкаска. Offset: 18. Replacement: черкаска</warning>
    <warning id="w2">Message: Знайдено потенційну орфографічну помилку. Offset: 63. Replacement: Сенцовій, сенсовій, серповій</warning>
    <warning id="w3">Message: «Черкащанка» — нерекомендоване слово, кращий варіант: черкаска. Offset: 0. Replacement: Черкаска</warning>
    <warning id="w4">Message: Знайдено потенційну орфографічну помилку. Offset: 71. Replacement: скополії</warning>
    <warning id="w5">Message: Знайдено потенційну орфографічну помилку. Offset: 26. Replacement: Кабаре, Ескобаре</warning>
    <warning id="w6">Message: Знайдено потенційну орфографічну помилку. Offset: 17. Replacement: перекупую, перещипую</warning>
    <warning id="w7">Message: Це слово є жаргонним Offset: 175. Replacement: </warning>
    <warning id="w8">Message: Знайдено потенційну орфографічну помилку. Offset: 36. Replacement: Сенцовій, сенсовій, серповій</warning>
    <warning id="w9">Message: Не ставте пробіл перед крапкою. Offset: 142. Replacement: .</warning>
    <warning id="w10">Message: Знайдено потенційну орфографічну помилку. Offset: 55. Replacement: діток, даток</warning>
    <warning id="w11">Message: «кормиться» — нерекомендоване слово, кращий варіант: годуватися. Offset: 76. Replacement: годуватися</warning>
    <warning id="w12">Message: Знайдено потенційну орфографічну помилку. Offset: 158. Replacement: досвідчуємо, освічуємо</warning>
  </warnings>
</root>
