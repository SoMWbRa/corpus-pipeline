<root>
  <metadata>
    <source>Суспільне Новини | Suspilne Novyny</source>
    <author>Альона Соболенко</author>
    <title>У Харкові десятикласник вдарив ногою знайомого та переламав йому кістки обличчя — вирок суду</title>
    <language>uk</language>
    <publication_time>2025-03-25T11:53+02:00</publication_time>
    <reference>https://suspilne.media/kharkiv/978829-u-harkovi-desatiklasnik-vdariv-nogou-znajomogo-ta-perelamav-jomu-kistki-oblicca-virok-sudu/</reference>
  </metadata>
  <document>
    <h>У Харкові десятикласник під час сварки зі знайомим вдарив його ногою в обличчя, внаслідок чого, за даними слідства, переламав йому кістки обличчя.</h>
    <p>Про це йдеться у вироку Московського районного суду Харкова від 13 березня.</p>
    <p>Під час слідства було встановлено, що 25 серпня 2024 року неповнолітні хлопці разом з дівчиною купили в магазині слабоалкогольні напої та пішли на стадіон на вулиці Познанській.</p>
    <p>«Там обвинувачений почав вимагати, щоб потерпілий його слухав, а потім почав виражатися нецензурною лайкою. Потім обвинувачений підійшов до нього в той час, коли він лежав на землі на животі, намагався його підняти. Він не хотів підійматися. Обвинувачений почав відходити та відійшовши приблизно на один метр, різко повернувся та вдарив його ногою по обличчю», — йдеться у вироку.</p>
    <p>Наступного дня потерпілий звернувся до лікарні, бо, за його словами, вже не міг їсти, пити й не бачив правим оком.</p>
    <q>Його поклали до лікарні й він лікувався там близько 13 днів, потім був під наглядом сімейного лікаря. Коли спав набряк, йому зробили операцію.</q>
    <p>Представник потерпілого подав цивільний позов та просив стягнути з десятикласника 30 тисяч гривень витрат на лікування та 70 тисяч гривень моральної шкоди.</p>
    <p>Під час засідання обвинувачений визнав свою вину повністю, але просив цивільний позов задовольнити частково — у розмірі 50 тисяч гривень, бо вважає, що цього буде достатньо, зазначено у вироку.</p>
    <p id="e1">Суд визнав десятикласника винним в умисному нанесені тілесних ушкодженьч.1 ст.122 КК України середньої тяжкості та призначив йому покарання у вигляді одного року позбавлення волі з іспитовим строком на один рік. Також суд зобовʼязав його сплатити потерпілому 70 тисяч гривень моральної шкоди.</p>
    <q id="e2">У задоволенні цивільного позову законного представника потерпілого про стягнення з 30 тисяч гривень гривень витрат на лікування потерпілого, слід відмовити, оскільки доказів витрат на лікування (чеків, квитанцій та інш.), суду не надано.</q>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 62. Replacement: ушкоджень</warning>
    <warning id="e1">Message: Відсутній дефіс або пробіл між словом і числом Offset: 75. Replacement: ст. 122, ст.-122</warning>
    <warning id="e2">Message: Можлива механічна помилка: повторення слова Offset: 92. Replacement: гривень</warning>
  </warnings>
  <errors/>
</root>
