<root>
  <metadata>
    <source>Суспільне Новини | Suspilne Novyny</source>
    <author>Катерина Люшень, Тетяна Весна</author>
    <title>«Я все правильно роблю»: у Полтаві ветеран виходить на хвилину мовчання, щоб вшанувати загиблих</title>
    <language>uk</language>
    <publication_time>2025-03-25T15:31+02:00</publication_time>
    <reference>https://suspilne.media/poltava/978099-a-vse-pravilno-roblu-u-poltavi-veteran-vihodit-na-hvilinu-movcanna-sob-vsanuvati-zagiblih/</reference>
  </metadata>
  <document>
    <h id="e1">У Полтаві ветеран російсько-української війни Андрій Павленко проводить одиночні акції вшанування полеглих через російське вторгнення. Робить це у загальнонаціональну хвилину мовчання. Щоразу ветеран обирає у місті нову локацію. Андрія підтримують рідні, разом з батьком виходить син Ярослав.</h>
    <p>Про це повідомила журналістка Суспільного з місця події.</p>
    <p>На одній з вулиць Полтави о 9:00 ветеран російсько-української війни Андрій Павленко виходить на щоденну загальнонаціональну хвилину мовчання. Робить це для того, щоб нагадати місцевим жителям про людей, які загинули через російське вторгнення.</p>
    <q>«Є певна кількість людей, які думають, що це тільки про полеглих воїнів. Це не тільки, це цивільні, це й діти, і жінки, і люди старшого віку, всі, хто загинули від агресії Росії. В один прекрасний момент я зрозумів, що, на жаль, у нас в Полтаві немає цієї культури, немає культури вшанування. Можливо, тому, що для мене це болить, це особисте. Є величезна кількість номерів, на які я вже ніколи не зателефоную, і видалити які не підіймається рука», — розповів Андрій Павленко.</q>
    <p>Андрій Павленко щоразу обирає нову локацію у місті. У руках тримає плакат із закликом зупинитись і вшанувати памʼять загиблих.</p>
    <q id="e2">«Абсолютно рандомно, де я став. В мене робочий інструмент завжди з собою і я ним користуюсь скрізь. Намагаюсь не порушувати правил дорожнього руху, але то вже як виходить».</q>
    <p id="e3">Підтримують Андрія і рідні. Разом з батьком виходить, зокрема, син Ярослав. Як розповів Суспільному Андрій Павленко, такі акції вшанування намагається проводити щодня.</p>
    <q>«Зупиняються, так. По-різному буває, але відсотків 80. Навіть, люди деякі виходять, кладуть руку на серце. Це тішить, це дуже приємно. Значить, я все правильно роблю».</q>
    <p id="e4">Читайте і дивіться Суспільне Полтава на платформах:</p>
    <p>Telegram | Viber | Instagram| Twitter | YouTube | Facebook</p>
  </document>
  <warnings>
    <warning id="e1">Message: «одиночні» - помилкове слово, виправлення: одиничний, окремий, поодинокий, поодинчий, одинарний; самотній; індивідуальний. Offset: 72. Replacement: одиничний, окремий, поодинокий, поодинчий, одинарний; самотній; індивідуальний</warning>
    <warning id="e2">Message: Це слово є жаргонним Offset: 11. Replacement: </warning>
    <warning id="e3">Message: Потенційна помилка: прикметник не узгоджений з іменником: "Суспільному": [ч.р.: давальний, с.р.: давальний] і "Андрій": [ч.р.: називний] Offset: 88. Replacement: Суспільному Андрію, Суспільному Андрієві, суспільний Андрій</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
