<root>
  <metadata>
    <source>Суспільне Новини | Suspilne Novyny</source>
    <author id="e1">Марта Янко, Ольга Дейнека, Володимир Піняжко, Маріанна Попович</author>
    <title>Вбивство Фаріон: у суді продовжують вивчати докази у справі</title>
    <language>uk</language>
    <publication_time>2025-03-26T12:16+02:00</publication_time>
    <reference>https://suspilne.media/lviv/979709-vbivstvo-farion-u-lvovi-26-berezna-vidbuvaetsa-sudove-zasidanna-u-spravi/</reference>
  </metadata>
  <document>
    <h>У Львові продовжують розглядати справу щодо вбивства мовознавиці Ірини Фаріон. 26 березня у Шевченківському районному суді вивчали докази у справі, зокрема переглядали відео слідчого експерименту.</h>
    <p>Про це повідомила кореспондентка Суспільного із зали суду.</p>
    <p>Засідання у Шевченківському районному суді Львова розпочалося о 12:15.</p>
    <p>У засіданні, як і попередні два рази, не бере участь адвокатка Софії Особи (донька Ірини Фаріон) Наталія Романик. Софія Особа не заперечує проти продовження засідання за її відсутності.</p>
    <p>Адвокат Вʼячеслава Зінченка Юрій Немировський подав письмове зауваження щодо доказів і відеоогляду місця скоєння злочину. Зокрема, захисник говорить про невідповідності у протоколі та можливу фальсифікацію відео із місця події.</p>
    <p>До прикладу, Немировський зауважує, що протокол записаний на розлінованих аркушах, окрім сторінок, де йдеться про одорологічну (запахову) експертизу.</p>
    <p id="e2">«Перші чотири аркуші протоколу огляду місця події виконані на розлінованому папері, починаючи з пʼятого аркуша — протокол заповнюється на звичайному, не розлінованому А4. При цьому остання сторінка, з підписами учасників, знову на розлінованому. Це дає підстави вважати, що починаючи з пʼятої сторінки, з первинного протоколу аркуші були вилучені, а на заміну додані нові до яких вкінці був доданий останній аркуш первинного протоколу», — пояснює Немировський</p>
    <p>Адвокат стверджує, що підпис одного із понятих також відрізняється на різних аркушах. Також адвокат додає, що на кадрах із місця огляду, поняті, які були там — на різних фрагментах мають різний одяг. Немировський каже, що це може свідчити про те, що запахові сліди (одорологічна експертиза) знімалися в інший день.</p>
    <p>«В сукупності всі ці докази дають всі підстави вважати, що протокол з огляду місця події й саме відео що фіксує цю слідчу дію – сфальсифіковане і не є допустимими доказами», — каже Немировський.</p>
    <p>Захисник Вʼячеслава Зінченка додає, що місце, де знайшли гільзу було чітко видно на одному із планів, проте без гільзи. Про це говорить й другий адвокат Ігор Сулима.</p>
    <p>«Всі слідчі, які брали участь у слідчих діях, ходили як вперед, так назад. Ніхто не сказав, ніхто не вказав, що там лежить гільза. Тільки чомусь з ракурсу, коли камера знімає пляму крові на асфальті іншого, бурого кольору, він відходить. Це видно на відеозаписі. Він відходить і тоді, начебто, появляється гільза. Я нічого не стверджую, я тільки констатую факт», — каже Ігор Сулима.</p>
    <p>На думку адвоката, слідчі дії були проведені із певними порушеннями.</p>
    <p>Прокурор Дмитро Петльований каже, що в судовому засіданні було досліджено документ, який називається «Рапорт чергової частини». У первинному повідомленні на 102, яке надійшло 19.07.2024 року о 19:28 — зазначено, що «стріляли з вогнепальної зброї, чули постріл, стріляла невідома особа у капелюсі; сидів на лавочці». Відтак, до моменту виїзду на місце події слідчо-оперативна група вже знала про те, де знаходилась особа перед тим, як здійснила постріл.</p>
    <p>«Участь понятих в огляді місця події є обовʼязковою тільки в тому випадку, коли огляд проводиться в житлі чи іншому володінні особи. В нашому випадку такий огляд проводився на відкритій, загальнодоступній місцевості. Відтак, участь понятих взагалі не була обовʼязковою при проведенні цієї слідчої дії. А, відтак, їхня участь чи не участь у цій слідчій дії взагалі жодним чином не може впливати на допустимість чи недопустимість протоколу огляду місця події», — пояснює прокурор.</p>
    <p>Також Дмитро Петльований каже, що твердження щодо ознак монтажу на відео не можуть ґрунтуватися на припущеннях.</p>
    <p id="e3">«В цьому випадку ми переглянули відеозапис. Відеозапис іде послідовно, без перерв. Відповідно, стверджувати про ознаки монтажу в даний час — неможливо», — пояснює прокурор.</p>
    <p>Донька Ірини Фаріон Софія Особа подала клопотання про проведення частини засідання, де буде досліджуватися протокол огляду тіла мовознавиці.</p>
    <p>«Прошу провести судове засідання, на якому буде досліджуватися протокол огляду трупа Ірини Дмитрівни Фаріон, у закритому режимі, оскільки протокол містить світлини оголеного тіла жертви», — повідомила Софія Особа.</p>
    <p>Суд задовольнив це клопотання, тож частину сьогоднішнього засідання провели у закритому режимі. О 13:26 засідання продовжили у відкритому режимі.</p>
    <p>Зокрема почали переглядати слідчий експеримент з місця вбивства за участі свідків. Після цього оголосили про перерву до 2 квітня.</p>
    <p>Обвинувачений у вбивстві Ірини Фаріон Вʼячеслав Зінченко поспілкувався із журналістами, зокрема розповів, що задоволений умовами утримання у СІЗО.</p>
    <p id="e4">«Чесно, після затримання, як мені повідомили, що мене підозрюють у вбивстві Фаріон — я не міг собі уявити таких умов, я думав, що буде все набагато гірше. На даний момент я сиджу з людьми, які не знали мене до того, як ми не перетнулися в камері й кажуть, що не вірять в мою винуватість», — каже Зінченко.</p>
    <p>Під час попереднього слухання, 13 березня, у суді завершили перегляд відео із місця вбивства Ірини Фаріон.</p>
    <h>Що відомо про вбивство Ірини Фаріон</h>
    <p>Ввечері 19 липня невідомий вистрілив у Ірину Фаріон неподалік її дому і втік із місця події. Ірину Фаріон госпіталізували до лікарні святого Пантелеймона з вогнепальним пораненням голови. Мовознавицю прооперували — її стан був критичним. За кілька годин у лікарні повідомили, що попри зусилля медиків, врятувати Ірину Фаріон не вдалося.</p>
    <p id="e5">Правоохоронці кваліфікували напад на Фаріон за ч.1 ст.115 (Умисне вбивство) Кримінального кодексу України. Стрільцеві, за цією статтею, загрожує позбавлення волі на строк до пʼятнадцяти років.</p>
    <p>Слідство розглядає кілька мотивів вбивства, зокрема громадська/політична діяльність і особиста неприязнь. Також слідчі не виключають у вбивстві «російський слід».</p>
    <p>21 липня правоохоронці оголосили в розшук чоловіка, який може бути причетним до вбивства мовознавиці. 25 липня у Дніпрі затримали 18-річного хлопця за підозрою у вбивстві Фаріон. Голова МВС Ігор Клименко повідомив, що є достатньо доказів стверджувати, що саме затриманий стріляв у професорку. Слідство вважає, що стрілець — лише виконавець.</p>
    <p>26 липня 18-річному підозрюваному обрали запобіжний захід у Галицькому районному суді Львова — тримання під вартою без права внесення застави на 60 діб до 22 вересня. Суддя на відкритому судовому засіданні оприлюднив його імʼя — це Вʼячеслав Зінченко. На триманні під вартою без права внесення застави наполягали прокурори під час засідання. У Львівському апеляційному суді запобіжний захід для Зінченка залишили без змін.</p>
    <p>19 вересня суд продовжив запобіжний захід для підозрюваного у вигляді тримання під вартою без застави на 60 діб — до 17 листопада. Львівський апеляційний суд залишив рішення суду першої інстанції без змін. Також запобіжний захід продовжили на засіданні 13 листопада — тримання під вартою без права внесення застави до 12 січня.</p>
    <p>3 січня 2025 року у Шевченківському районному суді Львова продовжили запобіжний захід для Вʼячеслава Зінченка у вигляді тримання під вартою терміном на 60 діб до 4 березня 2025 року. Під час цього ж засідання суд постановив надати доньці мовознавиці Софії Особі та її двом малолітнім дітям особисту охорону терміном на два місяці через погрози у соцмережах.</p>
    <p>13 січня 2025 року у Шевченківському районному суді Львова під час засідання донька загиблої заявила, що вимагає відшкодування 15 мільйонів гривень моральної шкоди, а адвокати Зінченка клопотали про посилення охорони підсудного.</p>
    <p id="e6">На судове засідання 13 лютого Зінченка привезли у бронежилеті та шоломі. У залі суду він клопотав про переведення в одиночну камеру та можливість дзвінків батьку. Колегія суддів ухвалила рішення дозволити Зінченку дзвінки до батька. Клопотання щодо зміни умов утримання в СІЗО — не задовольнили.</p>
    <p id="e7">Вʼячеславу Зінченку інкримінують умисне вбивство особи, повʼязане з виконанням нею громадського обовʼязку, з мотивів національної нетерпимості, а також незаконне володіння вогнепальною зброєю (п. 8, 14 ч. 2 ст. 115, ч. 1 ст. 263 КК України).</p>
    <p>26 лютого 2025 року Вʼячеславу Зінченку продовжили запобіжний захід у вигляді тримання під вартою на 60 діб без права на заставу. Також під час цього засідання у суді почали вивчати докази у справі про вбивство Ірини Фаріон.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 37. Replacement: Пінявко, пін-яжко</warning>
    <warning id="e2">Message: Потенційна орфографічна помилка Offset: 167. Replacement: </warning>
    <warning id="e3">Message: Краще: «зараз» Offset: 127. Replacement: зараз, тепер, в цей час, нині</warning>
    <warning id="e4">Message: Краще: «на цей час» Offset: 155. Replacement: На цей час, На цю мить, На цей момент, Зараз, Тепер, Нині</warning>
    <warning id="e5">Message: Відсутній дефіс або пробіл між словом і числом Offset: 47. Replacement: ч. 1, ч.-1</warning>
    <warning id="e5">Message: Відсутній дефіс або пробіл між словом і числом Offset: 51. Replacement: ст. 115, ст.-115</warning>
    <warning id="e6">Message: «одиночну» - помилкове слово, виправлення: одиничний, окремий, поодинокий, поодинчий, одинарний; самотній; індивідуальний. Offset: 116. Replacement: одиничний, окремий, поодинокий, поодинчий, одинарний; самотній; індивідуальний</warning>
    <warning id="e7">Message: На позначення того, що стосується громадянина як члена суспільства, а також усього суспільства вживаємо «громадянського»? Offset: 83. Replacement: громадянського</warning>
  </warnings>
  <errors/>
</root>
