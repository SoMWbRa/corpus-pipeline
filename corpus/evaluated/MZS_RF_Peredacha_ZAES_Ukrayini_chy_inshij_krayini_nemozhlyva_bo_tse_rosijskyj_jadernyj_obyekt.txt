<root>
  <metadata>
    <source>Суспільне Новини | Suspilne Novyny</source>
    <author id="e1">Дарʼя Кінша</author>
    <title>МЗС РФ: Передача ЗАЕС Україні чи іншій країні неможлива, бо це «російський ядерний обʼєкт»</title>
    <language>uk</language>
    <publication_time>2025-03-25T21:06+02:00</publication_time>
    <reference>https://suspilne.media/979413-mzs-rf-peredaca-zaes-ukraini-ci-insij-kraini-nemozliva-bo-ce-rosijskij-adernij-obekt/</reference>
  </metadata>
  <document>
    <h>У російському Міністерстві закордонних справ заявили, що Запорізька атомна електростанція (ЗАЕС) не може бути передана Україні чи іншій країні, оскільки це нібито «російський ядерний обʼєкт».</h>
    <p id="e2">Про це пише російська державна інформагенція ТАСС.</p>
    <p>В МЗС РФ стверджують, що співробітники ЗАЕС нібито є громадянами Росії, і «з їхніми життями не можна грати».</p>
    <q id="e3">«Спільна експлуатація станції з якоюсь державою неприпустима», — цитує ТАСС заяву російського закордонного відомства.</q>
    <p>25 березня президент України Володимир Зеленський розповів, що обговорював з американським лідером Трампом питання Запорізької АЕС і тоді наголосив, що це українська атомна електростанція, і що «без України вона працювати не буде».</p>
    <q>«Я говорив, що дамбу вони (росіяни — ред.) підірвали, тобто доступ до води, багато питань, і ніхто не буде давати електрику руським. Вони розраховували, що Запорізька станція буде давати їм електрику тощо. Ні, це наша станція. Вона не буде працювати без нас і не буде працювати на них. Ось моя позиція, я про неї говорив президенту Трампу», — заявив Зеленський.</q>
    <p>За його словами Трамп проявив ініціативу щодо спільного відновлення ЗАЕС, на що президент України відповів:</p>
    <q>«Так, якщо ви будете вкладатися в модернізацію, так, якщо ви допоможете нам повернути станцію, окей».</q>
    <p>Що відомо про окупацію Запорізької АЕС</p>
    <p>ЗАЕС, найбільша атомна станція в Європі, з 4 березня 2022 року захоплена російськими військовими. РФ розміщує на майданчику станції військову техніку та боєприпаси. Обстрілюють росіяни й саму станцію, руйнуючи ЛЕП, спричиняючи відключення енергоблоків і звинувачуючи в цьому ЗСУ. 5 жовтня лідер Росії Володимир Путін доручив передати у федеральну власність Запорізьку АЕС. Також росіяни створили компанію для управління ЗАЕС. В Енергоатомі назвали це рішення «нікчемним».</p>
    <p>Нині ситуація на тимчасово окупованій ЗАЕС залишається критично складною. РФ свідомо мілітаризувала майданчик ядерного обʼєкта. Також росіяни продовжують викрадення й залякування персоналу станції, порушують правила ядерної та радіаційної безпеки.</p>
    <p id="e4">Президент України Володимир Зеленський обговорював із американським лідером Дональдом Трампом питання Запорізької АЕС. Зокрема, щоб Вашингтон зміг відновити станцію для її повної роботи.</p>
    <p>Міністр енергетики США Кріс Райт в ефірі телеканалу Fox News повідомив, що США готові взяти на себе управління українськими атомними електростанціями, якщо це допоможе завершити війну РФ в Україні.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Інша, Кінга, Кінна, Кіноа, Кінаш, Кінаша, Кірша, Кіша, Кінва, Кінза, Кін ша</warning>
    <warning id="e2">Message: «ТАСС» - помилкове слово, виправлення: ТАРС. Offset: 45. Replacement: ТАРС</warning>
    <warning id="e3">Message: «ТАСС» - помилкове слово, виправлення: ТАРС. Offset: 71. Replacement: ТАРС</warning>
    <warning id="e4">Message: Перед голосною вживаємо з: «з» американським Offset: 51. Replacement: з</warning>
  </warnings>
  <errors/>
</root>
