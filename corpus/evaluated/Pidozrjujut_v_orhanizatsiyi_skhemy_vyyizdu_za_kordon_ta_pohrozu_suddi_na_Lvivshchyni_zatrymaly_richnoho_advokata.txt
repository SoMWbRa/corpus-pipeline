<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк</author>
    <title>Підозрюють в організації схеми виїзду за кордон та погрозу судді: на Львівщині затримали 40-річного адвоката</title>
    <language>uk</language>
    <publication_time>2025-03-25T13:00+02:00</publication_time>
    <reference>https://suspilne.media/lviv/978911-pidozruut-v-organizacii-shemi-viizdu-za-kordon-ta-pogrozu-suddi-na-lvivsini-zatrimali-40-ricnogo-advokata/</reference>
  </metadata>
  <document>
    <h>На Львівщині 40-річному адвокату повідомили про підозру в організації незаконного виїзду за кордон для військовозобовʼязаного та в погрозі вбивством судді. Чоловіка взяли під варту без права застави.</h>
    <p>Про це повідомили у пресслужбі Львівської обласної прокуратури.</p>
    <p>За даними слідства, адвокат обіцяв військовозобовʼязаному організувати для нього виїзд за кордон за 16 000 доларів США:</p>
    <p id="e1">«Суть злочинної схеми полягала у тому, щоб виготовити фіктивні документи про неіснуючу хворобу матері військовозобовʼязаного. В подальшому на підставі цих документів, у якості супроводу “хворої” мами за кордон на ніби то її лікування, чоловік мав перетнути держкордон».</p>
    <p>40-річного чоловіка затримали після отримання частини суми.</p>
    <p>Також слідчі зʼясували, що адвокат погрожував вбивством судді, яка винесла постанову про притягнення його до відповідальності через нетверезе водіння. Чоловік надсилав погрози з ненормативною лексикою у приватні повідомлення судді.</p>
    <p>Чоловікові повідомили про підозру в організації незаконного переправлення особи через державний кордон України (ч. 3 ст. 332 КК України) та погрозі вбивством щодо судді у звʼязку з її діяльністю, повʼязаною зі здійсненням правосуддя (ч. 1 ст. 377 КК України).</p>
    <p>Санкції статей такі:</p>
    <ul>
      <li id="e2">ч. 3 ст. 332 КК України — позбавлення волі на строк від семи до девʼяти років з позбавленням права обіймати певні посади чи займатися певною діяльністю на строк до трьох років із конфіскацією майна;</li>
      <li id="e3">ч. 1 ст. 377 КК України — виправні роботи на строк до двох років, пробаційний нагляд на строк до трьох років, обмеження волі на строк до трьох років або позбавлення волі на той самий строк.</li>
    </ul>
    <p>За клопотанням прокурорів, 40-річного адвоката взяли під варту без права внесення застави. Наразі триває розслідування.</p>
  </document>
  <warnings>
    <warning id="e1">Message: «неіснуючу» - помилкове слово, виправлення: що не існує, відсутній, нереальний, вигаданий, уявний. Offset: 77. Replacement: що не існує, відсутній, нереальний, вигаданий, уявний</warning>
    <warning id="e1">Message: Краще: «надалі» Offset: 126. Replacement: Надалі</warning>
    <warning id="e1">Message: Правильно: як хто/що, як кого, за кого/що, ким/чим Offset: 167. Replacement: </warning>
    <warning id="e2">Message: Це речення не починається з великої літери. Offset: 0. Replacement: Ч</warning>
    <warning id="e3">Message: Це речення не починається з великої літери. Offset: 0. Replacement: Ч</warning>
  </warnings>
  <errors/>
</root>
