<root>
  <metadata>
    <source>Суспільне Новини | Suspilne Novyny</source>
    <author id="e1">Олег Челяк</author>
    <title>На Копенгагенському фестивалі документального кіно покажуть незавершену стрічку про жертв автопілота автомобілів Tesla</title>
    <language>uk</language>
    <publication_time>2025-03-25T11:41+02:00</publication_time>
    <reference>https://suspilne.media/culture/978489-na-kopengagenskomu-festivali-dokumentalnogo-kino-pokazut-nezaversenu-stricku-pro-zertv-avtopilota-avtomobiliv-tesla/</reference>
  </metadata>
  <document>
    <h id="e2">На Копенгагенському міжнародному фестивалі документального кіно (CPH:DOX) покажуть незавершену (work-in-progress) стрічку Андреаса Піхлера з робочою назвою «Файли Tesla», яка розкаже історію зростання впливу Ілона Маска, як він будував імперію та ухилявся від регуляції. А також про жертв автопілота автомобілів Tesla.</h>
    <p>Про це повідомляє Variety.</p>
    <p id="e3">Документальний фільм з робочою назвою «Файли Tesla» містить понад 100 гігабайтів злитої інформації, яку вдалося отримати від колишнього працівника компанії Лукаша Крупскі, звільненого у 2022 році з норвезького підрозділу.</p>
    <p id="e4">Злив даних опрацювала німецька бізнес-газета Handelsblat, а пізніше італійський режисер Андреас Піхлер зняв документальний фільм, показ якого відбудеться в межах CPH:DOX. Стрічку продюсували Рейнгардт і Крістіан Бітци. Дистрибуцією в Європі займається Mediawan Rights.</p>
    <p id="e5">Документальний фільм розкриватиме, як Ілон Маск здобув владу і вплив, та слугуватиме застереженням від цього явища. А також покаже подробиці запуску застосунку безпілотного керування автомобілями Tesla, які, за словами Лукаша Крупскі, не мали належної безпеки, щоб їх допустили до доріг загального користування.</p>
    <h>Що відомо про фільм «Файли Tesla»</h>
    <p>«Сьогодні щоб зрозуміти Ілона Маска, ми повинні вивчити систему Ілона Маска — як він проголошує ідеї, втілює їх у життя та невпинно просуває вперед технологічні рішення, часто ціною правди та з реальними людськими наслідками», — підсумовує синопсис фільму «Файли Tesla».</p>
    <p id="e6">Крім зізнань Крупскі, команда документальної стрічки долучила викриття інших працівників компанії. «Ми хотіли вийти за межі даних і показати людську ціну — постраждалі сімʼї, жертви, юристи, які намагаються дати відсіч. Ці історії болючі та глобальні», — сказав генеральний директор Beetz Brothers Крістіан Бітц Variety.</p>
    <p id="e7">Анн фон Петерсдорф, яка є продюсеркою стрічки, розповіла Variety, що Tesla і її гендиректор Ілон Маск зараз є фігурантами безлічі розслідувань Мінʼюсту США і в Європі. Вона розмірковує, чи його безпрецедентна близькість до Дональда Трампа може бути ознакою наміру захиститись.</p>
    <p>В стрічці будуть три основні наративи:</p>
    <ul>
      <li id="e8">про вплив Маска на Tesla, його перетворення з технопідприємця на політичного стратега;</li>
      <li id="e9">історії жертв, особисті трагедії через автопілот автомобілів компанії;</li>
      <li id="e10">остання зосереджена на журналістських, розслідуваннях проти Маска, що виявили у витоку даних систему приховування від регуляції, звʼязок між компанією і політичною владою США.</li>
    </ul>
    <h>Що відомо про кінофестиваль CPH:DOX у Копенгагені</h>
    <p>Копенгагенський міжнародний фестиваль документального кіно (Copenhagen International Documentary Festival, CPH: DOX) — щорічний міжнародний кінофестиваль, що проходить у Копенгагені (Данія) з 2003 року. Це найбільший фестиваль документального кіно у Північній Європі.</p>
    <p>Цьогоріч фестиваль проходить з 19 до 30 березня. У його межах відбулася світова премʼєра документальної стрічки Аліси Коваленко «З любовʼю з фронту». Стрічка номінована у категорії Dox:Award. Це відеощоденник, присвячений сину режисерки Тео.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e11">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Беляк, Челак, Че ляк</warning>
    <warning id="e2">Message: Знайдено потенційну орфографічну помилку. Offset: 131. Replacement: Гітлера, Пітера, Міллера, Кілера, Ріхтера, Піонера, Вілера, Кіблера, Пілара, Пінтера, Піпера, Піхура, Фідлера, Шіллера, Ліхтера, Пілерс, Пілерса, Пінчера, Пітчера, Піхтура, Філера, Хілера</warning>
    <warning id="e3">Message: Знайдено потенційну орфографічну помилку. Offset: 163. Replacement: Крупські, Крупкі</warning>
    <warning id="e4">Message: Знайдено потенційну орфографічну помилку. Offset: 191. Replacement: Райнгард, Райнгарда, Райнгарду, Райнгарді</warning>
    <warning id="e4">Message: Знайдено потенційну орфографічну помилку. Offset: 212. Replacement: Біти</warning>
    <warning id="e5">Message: Знайдено потенційну орфографічну помилку. Offset: 226. Replacement: Крупські, Крупкі</warning>
    <warning id="e6">Message: Знайдено потенційну орфографічну помилку. Offset: 13. Replacement: Крупські, Крупкі</warning>
    <warning id="e6">Message: Знайдено потенційну орфографічну помилку. Offset: 307. Replacement: Біт, Біти, ІТЦ, Біта, Біте, Біто, Біту, Біті, Біт ц</warning>
    <warning id="e7">Message: Знайдено потенційну орфографічну помилку. Offset: 8. Replacement: Петерсові, Петерсом, Петерсон, Петерсона, Петерсону, Петерсоні, Петерссон, Петерссона, Петерссону, Петерссоні</warning>
    <warning id="e8">Message: Це речення не починається з великої літери. Offset: 0. Replacement: Про</warning>
    <warning id="e8">Message: Знайдено потенційну орфографічну помилку. Offset: 46. Replacement: техно підприємця</warning>
    <warning id="e9">Message: Це речення не починається з великої літери. Offset: 0. Replacement: Історії</warning>
    <warning id="e10">Message: Це речення не починається з великої літери. Offset: 0. Replacement: Остання</warning>
    <warning id="e11">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
