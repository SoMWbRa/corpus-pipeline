<root>
  <metadata>
    <source>Суспільне Новини | Suspilne Novyny</source>
    <author>Наталія Воскресенська</author>
    <title>Директора луцької фірми судили за смертельну ДТП із пішоходом</title>
    <language>uk</language>
    <publication_time>2025-03-25T15:07+02:00</publication_time>
    <reference>https://suspilne.media/lutsk/978873-direktora-luckoi-firmi-sudili-za-smertelnu-dtp-iz-pisohodom/</reference>
  </metadata>
  <document>
    <h>На Волині судили директора луцької фірми, який на власному автомобілі Volkswagen Passat на трасі Устилуг — Луцьк — Рівне наїхав на 51-річного пішохода. Від тяжких травм чоловік помер на місці події.</h>
    <p>Про це сказано у вироку Ківерцівського районного суду.</p>
    <p>За даними управління з питань цивільного захисту облдержадміністрації, аварія сталася торік 29 листопада орієнтовно о 17:00 у селі Дерно Луцького району. На момент руху автівки трасою пішохід знаходився на проїжджій частині дороги поза межами пішохідного переходу.</p>
    <p id="e1">Суддя Ківерцівського районного суду зʼясував, що водій не оцінив дорожню обстановку, не вжив заходів щодо зменшення швидкості аж до зупинки керованого ним автомобіля в момент виявлення руху пішохода, який перебігав дорогу.</p>
    <p>51-річний чоловік отримав відкриту черепно-мозкову травму, злам кісток склепіння та основи черепа, забій головного мозку, множинні злами ребер, закриту тупу хребетно-спинномозкову травму, крововилив у черевну порожнину тощо. Причиною його смерті стала поєднана тупа травма тіла у результаті ДТП.</p>
    <p>Обвинувачений волинянин свою вину визнав повністю, підтвердив наїзд на людину, щиро розкаявся і просив суворо не карати. Потерпіла сторона у суді претензій матеріального та морального характеру до обвинуваченого не заявила.</p>
    <p>Водія легковика Volkswagen Passat суд визнав винним. Його звільнили від чотирьох років вʼязниці під 3-річний іспитовий строк.</p>
    <p id="e2">Термінові новини читайте в Telegram та Viber Суспільне Луцьк. Також ми є у WhatsApp.</p>
  </document>
  <warnings>
    <warning id="e1">Message: «обстановку» — нерекомендоване слово, кращий варіант: обстава, обставини. Offset: 73. Replacement: обстава, обставини</warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Луцьк": [ч.р.: називний, знахідний] Offset: 45. Replacement: суспільний Луцьк</warning>
  </warnings>
  <errors/>
</root>
