<root>
  <metadata>
    <source>Суспільне Новини | Suspilne Novyny</source>
    <author>Оксана Заблоцька</author>
    <title>Палестинського режисера оскароносного фільму «Немає іншої землі» утримували в ізраїльському увʼязненні</title>
    <language>uk</language>
    <publication_time>2025-03-26T11:30+02:00</publication_time>
    <reference>https://suspilne.media/culture/979615-palestinskogo-rezisera-oskaronosnogo-filmu-nemae-insoi-zemli-utrimuvali-v-izrailskomu-uvaznenni/</reference>
  </metadata>
  <document>
    <h id="e1">Оскароносного палестинського режисера Хамдана Баллала звільнили з ізраїльського увʼязнення.</h>
    <p>Про це пише The Guardian.</p>
    <p id="e2">Хамдан Баллал — один із режисерів стрічки «Немає іншої землі» (No Other Land), яка отримала «Оскар-2025» за найкращий повнометражний документальний фільм. У фільмі йдеться про дружбу палестинця та ізраїльтянина.</p>
    <p id="e3">Учора, 25 березня, палестинського режисера затримали в поселенні Кірʼят-Арба на Західному березі річки Йордан. Сьогодні він та двоє інших увʼязнених палестинців покинули відділок поліції. У Баллала помітили синці на обличчі й кров на одязі.</p>
    <p id="e4">За словами його адвокатки Лії Цемель увʼязнені провели ніч на підлозі військової бази, страждаючи від серйозних травм, отриманих під час затримання.</p>
    <p id="e5">Баллал розповів журналістам, що військові побили його перед будинком і зняли напад на відео. Він сказав, що його утримували на військовій базі із завʼязаними очима протягом доби й змушували спати під крижаним кондиціонером.</p>
    <p id="e6">«Усе моє тіло боліло. Я чув голоси солдатів, вони сміялися наді мною... Я чув “Оскар”, але не розумію іврит», — розповів Баллал.</p>
    <p id="e7">Ізраїльські військові не відповіли на прохання прокоментувати розповідь Баллала, передає The New York Times.</p>
    <p>Адвокатка зазначила, що пораненим чоловікам надали лише мінімальну допомогу, а звʼязку з ними не було протягом кількох годин після арешту. Усіх трьох палестинців відвезли до лікарні в місті Хеврон.</p>
    <p id="e8">Дружина режисера Ламія Баллал чула, як на її чоловіка напали біля їхнього будинку, коли вона була всередині з трьома дітьми. За її словами, Хамдан кричав, що помирає, і кликав швидку допомогу. Коли Ламія виглянула у вікно, то побачила трьох чоловіків у формі, які били Баллала прикладами гвинтівок, і ще одну людину в цивільному одязі, яка, схоже, знімала насильство на камеру.</p>
    <p id="e9">І дружина Баллала, і співрежисер Базель Адра прокоментували, що після «Оскара» напади на палестинців з боку поселенців та ізраїльських сил стали частішими.</p>
    <p>Ізраїль захопив Західний берег річки Йордан під час шестиденної війни 1967 року, разом із сектором Гази та Східним Єрусалимом. За останні 50 років Ізраїль побудував поселення в цих районах, де зараз проживає понад 600 тисяч євреїв. Палестинці хочуть отримати всі три території для своєї майбутньої держави та вважають зростання поселень головною перешкодою на шляху до розвʼязання проблеми. Більшість міжнародної спільноти вважає поселення незаконними.</p>
    <h>Про фільм «Немає іншої землі»</h>
    <p id="e10">У центрі документальної стрічки — Базель Адра, який протистоїть примусовому переміщенню палестинців ізраїльськими військовими в Масафер-Ятту, регіон на Західному березі річки Йордан. Він фіксує руйнування будинків та виселення жителів. Водночас він подружився з ізраїльським журналістом Ювалем, який допомагає боротьбі Базеля.</p>
    <p>Під час вручення «Оскара» один з режисерів фільму наголосив, що «усі заручники мають повернутися додому». А також заявив, що потрібне дипломатичне розвʼязання війни, «щоб обидва народи могли жити вільно».</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e11">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 38. Replacement: Хам дана</warning>
    <warning id="e1">Message: Знайдено потенційну орфографічну помилку. Offset: 46. Replacement: Баллака</warning>
    <warning id="e2">Message: Знайдено потенційну орфографічну помилку. Offset: 0. Replacement: Майдан, Жадан, ХАМАС, Харлан, Ладан, Хама, Рамадан, Шаман, Хамон, Айдан, Алдан, Амман, Ардан, Гаман, Даміан, Замшан, Кадан, Камден, Радан, Рамзан, Хайда, Хайден, Хамад, Хамада, Хамаде, Хамаду, Хамаді, Хамас, Хаміда, Хасан, Хассан, Ходан, Бадан, Бандан, Кардан, Маман, Пандан, Саман, Хакан, Хамади, Хамадо, Хамам, Хамах, Хамка, Хамкам, Хамках, Хамла, Хамлам, Хамлах, Хамса, Хамсин</warning>
    <warning id="e2">Message: Знайдено потенційну орфографічну помилку. Offset: 7. Replacement: Баллак</warning>
    <warning id="e3">Message: Знайдено потенційну орфографічну помилку. Offset: 65. Replacement: </warning>
    <warning id="e3">Message: Знайдено потенційну орфографічну помилку. Offset: 190. Replacement: Баллака</warning>
    <warning id="e4">Message: Знайдено потенційну орфографічну помилку. Offset: 30. Replacement: Земель, Мемель, Ремель</warning>
    <warning id="e5">Message: Знайдено потенційну орфографічну помилку. Offset: 0. Replacement: Баллак</warning>
    <warning id="e6">Message: Знайдено потенційну орфографічну помилку. Offset: 121. Replacement: Баллак</warning>
    <warning id="e7">Message: Знайдено потенційну орфографічну помилку. Offset: 72. Replacement: Баллака</warning>
    <warning id="e8">Message: Знайдено потенційну орфографічну помилку. Offset: 17. Replacement: Лапія, Латія, Бамія, Лазія, Ламі, Мамія, Ламі я</warning>
    <warning id="e8">Message: Знайдено потенційну орфографічну помилку. Offset: 23. Replacement: Баллак</warning>
    <warning id="e8">Message: Знайдено потенційну орфографічну помилку. Offset: 140. Replacement: Майдан, Жадан, ХАМАС, Харлан, Ладан, Хама, Рамадан, Шаман, Хамон, Айдан, Алдан, Амман, Ардан, Гаман, Даміан, Замшан, Кадан, Камден, Радан, Рамзан, Хайда, Хайден, Хамад, Хамада, Хамаде, Хамаду, Хамаді, Хамас, Хаміда, Хасан, Хассан, Ходан, Бадан, Бандан, Кардан, Маман, Пандан, Саман, Хакан, Хамади, Хамадо, Хамам, Хамах, Хамка, Хамкам, Хамках, Хамла, Хамлам, Хамлах, Хамса, Хамсин</warning>
    <warning id="e8">Message: Знайдено потенційну орфографічну помилку. Offset: 198. Replacement: Лапія, Латія, Бамія, Лазія, Ламі, Мамія, Ламі я</warning>
    <warning id="e8">Message: Знайдено потенційну орфографічну помилку. Offset: 269. Replacement: Баллака</warning>
    <warning id="e9">Message: Знайдено потенційну орфографічну помилку. Offset: 10. Replacement: Баллака</warning>
    <warning id="e9">Message: Знайдено потенційну орфографічну помилку. Offset: 40. Replacement: Надра, Ядра, Ада, Аура, Кадра, Ара, Аґра, Бадра, ДРА, Одра, Авра, Акра, Чадра</warning>
    <warning id="e10">Message: Знайдено потенційну орфографічну помилку. Offset: 41. Replacement: Надра, Ядра, Ада, Аура, Кадра, Ара, Аґра, Бадра, ДРА, Одра, Авра, Акра, Чадра</warning>
    <warning id="e10">Message: Знайдено потенційну орфографічну помилку. Offset: 128. Replacement: </warning>
    <warning id="e10">Message: Знайдено потенційну орфографічну помилку. Offset: 287. Replacement: Авалем, Дювалем</warning>
    <warning id="e11">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
