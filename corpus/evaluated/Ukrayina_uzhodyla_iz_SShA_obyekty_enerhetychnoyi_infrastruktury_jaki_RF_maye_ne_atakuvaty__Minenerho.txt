<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>Україна узгодила із США обʼєкти енергетичної інфраструктури, які РФ має не атакувати – Міненерго</title>
    <language>uk</language>
    <publication_time>2025-03-26T14:44+02:00</publication_time>
    <reference>https://suspilne.media/979909-ukraina-uzgodila-iz-ssa-obekti-energeticnoi-infrastrukturi-aki-rf-mae-ne-atakuvati-minenergo/</reference>
  </metadata>
  <document>
    <h>Україна та США узгодили перелік обʼєктів енергетичної інфраструктури, які Росія має перестати атакувати в рамках ембарго на припинення вогню.</h>
    <p>Про це Міністерство енергетики України повідомило виданню «Європейська правда».</p>
    <p>За даними видання, Міненерго наполягає, що США знають про вимоги України щодо «енергетичного перемирʼя», та що вони погоджені із США.</p>
    <p>«Україна передала та узгодила з американською стороною типологію обʼєктів по всіх обʼєктах енергетичної інфраструктури в межах домовленості про зупинку взаємних ударів. Це стосується електроенергетичного, нафтогазового комплексів, атомної та вугільної промисловості, енергетичного машинобудування – виробництва енергетичного обладнання», — заявили у пресслужбі Міненерго, передає видання.</p>
    <p>Росія своєю чергою опублікувала перелік російських та українських обʼєктів, які підпадають під тимчасову заборону на удари по енергетичній інфраструктурі.</p>
    <p>До переліку нібито потрапили наступні обʼєкти:</p>
    <ul>
      <li>Нафтопереробні підприємства;</li>
      <li id="e1">Нафто-, газопроводи та сховища, включаючи насосні станції;</li>
      <li>Інфраструктура, що виробляє та передає електрику, включаючи електростанції, підстанції, трансформатори та розподільники;</li>
      <li>Атомні електростанції;</li>
      <li>Дамби гідроелектростанцій.</li>
    </ul>
    <h>Що відомо про домовленості про припинення вогню по енергетичних обʼєктах України</h>
    <p>25 березня США окремо домовилась з українською та російською сторонами виключити «застосування сили» проти комерційних суден у Чорному морі під час триденних перемовин у Саудівській Аравії з 23 по 25 березня. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>В адміністрації Трампа розповіли, що делегації домовились:</p>
    <ul>
      <li id="e2">розробити заходи щодо реалізації угоди про заборону ударів по енергетичних обʼєктах;</li>
      <li id="e3">забезпечити безпечне судноплавство, виключити застосування сили та не допустити використання комерційних суден у військових цілях у Чорному морі;</li>
      <li id="e4">сторони вітають пропозиції третіх країн щодо підтримки виконання енергетичних і морських угод;</li>
      <li id="e5">сторони продовжуватимуть працювати над досягненням міцного та тривалого миру.</li>
    </ul>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
    <p>У Росії тим часом заявляли, що ембарго на удари по енергетиці начебто діє з 18 березня і має тривати 30 днів з можливістю продовження.</p>
  </document>
  <warnings>
    <warning id="e1">Message: «насосні» — нерекомендоване слово, кращий варіант: помпова, помповий. Offset: 42. Replacement: помпова, помповий</warning>
    <warning id="e2">Message: Це речення не починається з великої літери. Offset: 0. Replacement: Розробити</warning>
    <warning id="e3">Message: Це речення не починається з великої літери. Offset: 0. Replacement: Забезпечити</warning>
    <warning id="e4">Message: Це речення не починається з великої літери. Offset: 0. Replacement: Сторони</warning>
    <warning id="e5">Message: Це речення не починається з великої літери. Offset: 0. Replacement: Сторони</warning>
  </warnings>
  <errors/>
</root>
