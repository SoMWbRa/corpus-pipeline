<root>
  <metadata>
    <source>Суспільне Новини | Suspilne Novyny</source>
    <author>Аліна Мокляк</author>
    <title>Херсонця підозрюють в умисному вбивстві двох людей та зґвалтуванні малолітньої дитини</title>
    <language>uk</language>
    <publication_time>2025-03-26T17:56+02:00</publication_time>
    <reference>https://suspilne.media/kherson/980123-hersonca-pidozruut-v-umisnomu-vbivstvi-dvoh-ludej-ta-zgvaltuvanni-malolitnoi-ditini/</reference>
  </metadata>
  <document>
    <h>Жителю Херсона заочно повідомили про підозру в умисному вбивстві двох людей та зґвалтуванні малолітньої дитини. Йому загрожує довічне позбавлення волі.</h>
    <p>Про це 26 березня у Facebook повідомила поліція Херсонської області.</p>
    <p>За даними слідства, під час тимчасової окупації Херсона у липні 2022 року зі слідами насильницької смерті були знайдені 40-річна жінка та її семирічна донька. Судово-медична експертиза встановила, що обидві були задушені, а дитину — зґвалтували.</p>
    <p>Під час проведення досудового розслідування правоохоронці встановили обставини злочину та причетного до нього. Ним виявився 40-річний колишній чоловік загиблої жінки, йдеться у дописі.</p>
    <p>Йому заочно повідомили про підозру, наразі встановлюють місцеперебування херсонця, інформують у відомстві.</p>
    <p id="e1">Раніше в поліції повідомляли, що на Херсонщині правоохоронці вилучили зброю та боєприпаси у пʼятьох жителів Дніпропетровщини. Вони відшукували її на деокупованому правобережжі.</p>
    <p id="e2">Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
  <warnings>
    <warning id="e1">Message: «Дніпропетровщина» було перейменовано (декомунізовано у 2016) Offset: 108. Replacement: Дніпровщина</warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Херсон": [ч.р.: називний, знахідний] Offset: 23. Replacement: суспільний Херсон</warning>
  </warnings>
  <errors/>
</root>
