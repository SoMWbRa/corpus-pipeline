<root>
  <metadata>
    <source>Суспільне Новини | Suspilne Novyny</source>
    <author>Валерія Шостак, Антон Сіренко</author>
    <title>Як працюють добровольці медичного батальйону «Госпітальєри» у стабпункті на Донеччині</title>
    <language>uk</language>
    <publication_time>2025-03-25T13:43+02:00</publication_time>
    <reference>https://suspilne.media/dnipro/976993-ak-pracuut-dobrovolci-medicnogo-bataljonu-gospitaleri-u-stabpunkti-na-doneccini/</reference>
  </metadata>
  <document>
    <h id="e1">Добровольці медичного батальйону «Госпітальєри» цілодобово рятують військових у стабпункті за 15 кілометрів від лінії фронту на Донеччині. Зараз період затишшя на напрямку, тож переважно туди доправляють бійців з загостренням хронічних хвороб, розказали Суспільному Дніпро медики.</h>
    <p>Наші кореспонденти побували на нічному чергуванні батальйону.</p>
    <p>О першій годині ночі до стабпункту привезли військовослужбовця. Прямо на позиціях чоловіку раптово стало погано — головний біль, слабкість та запаморочення.</p>
    <p>Після огляду у нього виявили підвищений тиск. Гіпертонічний криз – небезпечний стан, зазначили медики, тож під наглядом лікарів чоловік пробуде щонайменше до ранку. Нині на фронті це не рідкість, розповів командир екіпажу добровольчого батальйону «Госпітальєри» Григор.</p>
    <p>«Є якийсь відсоток людей, які потрапляють до нас в терапію чисто через якісь соматичні захворювання, тобто тиск підскочив, чи ще щось. Був інсульт у чоловіка», — розказав він.</p>
    <p id="e2">У цивільному житті Григор працює хірургом-стоматологом. На стабпункті він другий тиждень. Це його перший досвід, зазначив чоловік. Раніше він працював в складі екіпажу евакобуса «Австрійка».</p>
    <p>У стабпункті, за словами Григора, військових стабілізують, аби їхній стан не погіршився під час перевезення до медзакладу. Зокрема роблять операції та переливання крові.</p>
    <p>«Суто на стабілізаційному пункті ми є просто допоміжними руками для хірургів, анестезіологів, та травматологів які тут працюють», — сказав командир екіпажу.</p>
    <p id="e3">Останні кілька днів не було тяжких поранених, адже нині на цьому напрямку відносне затишшя, зазначив госпітальєр. Найчастіше, за його словами, доводиться працювати з осколковими та мінно-вибуховими поранення.</p>
    <p>«Є вільний час — лягаєш спати. Якщо потрібна твоя допомога, тебе будять. Прокинувся, виконав роботу, і якщо є вільний час лягаєш спати», — розказав чоловік.</p>
    <p>Під час перевезення бійців на наступний етап евакуації, їхній стан контролює команда з двох парамедиків та лікаря, розповів водій Денис.</p>
    <p>«Тут зʼявляється додатковий комфорт, якого немає в тому пікапі, який несеться по полях. Коли ви їдете по трасі й у вас є доступ до кисню, є доступ до моніторів, до різних технологічних речей. Найкраще лікування це те, яке не відбулося», — сказав він.</p>
    <p>За словами Дениса, ситуація на фронті змінюється дуже швидко. Зараз в операційних нікого немає, а за кілька годин всі операційні столи можуть бути зайняті пораненими.</p>
    <p>«Ми ніколи не знаємо що буде наступної хвилини. Не знаємо які поранені, які типи поранених будуть, яка потрібна допомога, спеціалізація», — зазначив водій.</p>
    <p>Залежно від ситуації на фронті, на стабпункті одночасно можуть перебувати від 5 до 30 армійців, сказав Денис. За його словами, через несприятливі погодні умови та великі навантаження, все частіше з передової привозять і військових із загостренням хронічних захворювань.</p>
    <p id="e4">Матеріал виготовлено за сприяння Міжнародного Фонду Страхування Журналістів від Асоціації «Незалежних Регіональних Видавців України», що є складовою програми підтримки Voices of Ukraine, яку координує European Centre for Press and Media Freedom. Voices of Ukraine реалізується у межах Ініціативи Hannah-Arendt-Initiative і фінансується German Federal Foreign Office. Програма забезпечує страхування журналістів, але не впливає на редакційну політику, даний матеріал містить виключно погляди та інформацію, отриману редакцією</p>
    <p id="e5">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільному": [ч.р.: давальний, місцевий, с.р.: давальний, місцевий] і "Дніпро": [ч.р.: називний, знахідний] Offset: 254. Replacement: Суспільному Дніпрові, Суспільному Дніпру, Суспільному Дніпрі, суспільний Дніпро</warning>
    <warning id="e2">Message: Знайдено потенційну орфографічну помилку. Offset: 168. Replacement: екобуса</warning>
    <warning id="e3">Message: Потенційна помилка: прикметник не узгоджений з іменником: "мінно-вибуховими": [мн.: орудний] і "поранення": [с.р.: називний, родовий, знахідний, мн.: називний, знахідний] Offset: 181. Replacement: мінно-вибуховими пораненнями, мінно-вибухове поранення, мінно-вибухового поранення, мінно-вибухові поранення</warning>
    <warning id="e4">Message: Як іменник краще: «складник» Offset: 139. Replacement: складник, частина, компонент</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
