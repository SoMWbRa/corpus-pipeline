<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>Скандал у США із чатом в Signal: видання The Atlantic опублікувало скриншоти з секретною інформацією</title>
    <language>uk</language>
    <publication_time>2025-03-26T15:34+02:00</publication_time>
    <reference>https://suspilne.media/979953-skandal-u-ssa-iz-catom-v-signal-vidanna-the-atlantic-opublikuvalo-skrinsoti-z-sekretnou-informacieu/</reference>
  </metadata>
  <document>
    <h id="e1">Видання The Atlantic опублікувало скриншоти з секретною інформацією міністерства оборони США, яку чиновники адміністрації Дональда Трампа розповсюджували у секретному чаті в Signal. Туди журналіста The Atlantic випадково додав радник з нацбезпеки США Майк Волц.</h>
    <p>Про це пише The Atlantic.</p>
    <p id="e2">Так, міністр оборони Піт Гегсет поширив інформацію про вильоти американських літаків і атаки на Ємен у чаті. Гегсет поширив цю інформацію за дві години до атак збройних сил США на хуситів у Ємені 15 березня. Тоді США звинуватили угруповання хуситів у блокуванні кораблів у Червоному морі та внесли їх до списку терористичних організацій.</p>
    <p>Видання The Atlantic вважає, що «витік інформації» про удари по хуситах у реальному часі «наразив би на небезпеку американських військових та пілотів».</p>
    <p id="e3">Директорка національної розвідки США Тулсі Габбард під час слухань у комітеті з розвідки Сенату заявила, що в чаті Signal, до якого випадково був долучений головний редактор The Atlantic, «не було секретних даних». Також під час слухання у Сенаті голови розвідок США заявили, що саме міністр оборони Піт Гегсет мав би визначати, яка інформація «є секретною», а яка — ні.</p>
    <h>Що відомо про секретний чат в Signal чиновників адміністрації Трампа</h>
    <p id="e4">11 березня головний редактор американського видання The Atlantic Джеффрі Голдберг отримав запит на підключення в чат в Signal від радника з нацбезпеки США Майкла Волца. Після підтвердження запиту, журналіст опинився в чаті «Houthi PC small group» (група високопосадовців з нацбезпеки США — ред.). Там представники адміністрації Дональда Трампа обговорювали удари по Ємену 15 березня.</p>
    <p id="e5">15 березня, в день атаки Ємену, міністр оборони США Гегсет надіслав повідомлення з оперативними деталями майбутніх ударів, включаючи інформацію про цілі, зброю, яку розгорнуть США і послідовність атак. Це переконало журналіста, що чат справжній.</p>
    <p id="e6">Юристи повідомили виданню The Atlantic, що дії Волца можуть порушувати американське законодавство щодо обробки інформації, повʼязаної з національною обороною.</p>
    <p>Конгресмени Демократичної партії США закликали провести слухання після того, як головний редактор The Atlantic Джеффрі Голдберг випадково потрапив до чату високопосадовців США, де обговорювали удари по Ємену.</p>
    <p id="e7">Президент США Дональд Трамп визнав, що журналіста The Atlantic Джеффрі Голдберга долучили до секретного чату в Signal. Він також заявив, що довіряє своєму раднику з нацбезпеки Майку Волцу та не звільнятиме його.</p>
    <p>Неурядова організація American Oversight напередодні подала федеральний позов у Вашингтоні проти пʼятьох високопосадовців адміністрації Дональда Трампа, які були присутні у чаті в Signal та обговорювали там деталі операції США проти бойовиків-хуситів у Ємені.</p>
    <p id="e8">Відповідачами у позові вказані: голова Пентагону Піт Гегсет, директорка нацрозвідки Тульсі Габбард, директор ЦРУ Джон Реткілфф, очільник Мінфіну Скотт Бессент, держсекретар Марко Рубіо, а також Національне управління з архівів і документації.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 256. Replacement: Волі, Волю, Воля, Воли, Вола, Воле, Волк, Волт, Волш, Волг, Воло, Волу</warning>
    <warning id="e2">Message: Знайдено потенційну орфографічну помилку. Offset: 109. Replacement: Тегсет</warning>
    <warning id="e3">Message: Знайдено потенційну орфографічну помилку. Offset: 37. Replacement: Тутсі, Тулі, Тулії, Тусі</warning>
    <warning id="e3">Message: Знайдено потенційну орфографічну помилку. Offset: 43. Replacement: Хаббард, Габ бард</warning>
    <warning id="e4">Message: Знайдено потенційну орфографічну помилку. Offset: 162. Replacement: Волга, Вола, Волка, Волна, Волта, Волша</warning>
    <warning id="e5">Message: Знайдено потенційну орфографічну помилку. Offset: 52. Replacement: Тегсет</warning>
    <warning id="e6">Message: Знайдено потенційну орфографічну помилку. Offset: 47. Replacement: Волга, Вола, Волка, Волна, Волта, Волша</warning>
    <warning id="e7">Message: Знайдено потенційну орфографічну помилку. Offset: 182. Replacement: Волгу, Волку, Волну, Волту, Волшу, Волу</warning>
    <warning id="e8">Message: Знайдено потенційну орфографічну помилку. Offset: 53. Replacement: Тегсет</warning>
    <warning id="e8">Message: Знайдено потенційну орфографічну помилку. Offset: 84. Replacement: Пульсі</warning>
    <warning id="e8">Message: Знайдено потенційну орфографічну помилку. Offset: 91. Replacement: Хаббард, Габ бард</warning>
    <warning id="e8">Message: Знайдено потенційну орфографічну помилку. Offset: 118. Replacement: Редкліфф</warning>
    <warning id="e8">Message: Знайдено потенційну орфографічну помилку. Offset: 151. Replacement: Бессель, Бесселю, Бесселя, Бесселі, Бессон, Бессона, Бессону, Бессоні, Гессен, Гессена, Гессене, Гессену, Гессені, Ессен, Ессена, Ессене, Ессену, Ессені, Бескет</warning>
  </warnings>
  <errors/>
</root>
