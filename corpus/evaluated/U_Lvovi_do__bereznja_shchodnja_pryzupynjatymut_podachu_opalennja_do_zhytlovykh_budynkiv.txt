<root>
  <metadata>
    <source>Суспільне Новини | Suspilne Novyny</source>
    <author id="e1">Володимир Піняжко</author>
    <title>У Львові до 30 березня щодня призупинятимуть подачу опалення до житлових будинків</title>
    <language>uk</language>
    <publication_time>2025-03-26T10:44+02:00</publication_time>
    <reference>https://suspilne.media/lviv/979627-u-lvovi-do-30-berezna-sodna-prizupinatimut-podacu-opalenna-do-zitlovih-budinkiv/</reference>
  </metadata>
  <document>
    <h>Від сьогодні, 26 березня і включно до неділі, 30 березня, у Львові від ранку до 20:00 планують призупиняти подачу опалення до житлових будинків. Причиною цього є підвищення температури повітря. Школи, дитсадки та медзаклади опалення отримуватимуть.</h>
    <p>Про це повідомили в пресслужбі Львівської міської ради.</p>
    <p>«Погодні умови дозволяють це робити, адже температура вдень сягатиме 15 градусів, а звечора і впродовж ночі опалення буде подаватися. Тому будинки не встигатимуть охолонути, а навпаки у помешканнях буде комфортна температура. І разом з тим мешканці зможуть зекономити на оплаті за тепло», — зазначили у «Львівтеплоенерго».</p>
    <p>Як зазначили в міськраді, понад 96% житлових будинків Львова мають загальнобудинкові лічильники, тож мешканці можуть самостійно регулювати подачу тепла в будинок. У будинках, де встановлені ІТП, регулювання подачі опалення відбувається автоматично.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 10. Replacement: Пінявко, пін-яжко</warning>
  </warnings>
  <errors/>
</root>
