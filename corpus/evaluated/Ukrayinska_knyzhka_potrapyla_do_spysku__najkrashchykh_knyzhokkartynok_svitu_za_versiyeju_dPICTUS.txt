<root>
  <metadata>
    <source>Суспільне Новини | Suspilne Novyny</source>
    <author id="e1">Яна Качковська</author>
    <title>Українська книжка потрапила до списку 100 найкращих книжок-картинок світу за версією dPICTUS</title>
    <language>uk</language>
    <publication_time>2025-03-25T15:36+02:00</publication_time>
    <reference>https://suspilne.media/culture/979153-ukrainska-knizka-potrapila-do-spisku-100-najkrasih-knizok-kartinok-svitu-za-versieu-dpictus/</reference>
  </metadata>
  <document>
    <h>Книжка «З півслова» Романи Романишин та Андрія Лесіва потрапила до переліку 100 Outstanding Picturebooks 2025, який формує міжнародна платформа dPICTUS.</h>
    <p>Про це повідомляють на сайті платформи dPICTUS.</p>
    <p>Міжнародна мистецька платформа dPICTUS оприлюднила список 100 найкращих книжок-картинок 2025 року, серед яких — видання «З півслова. Про спілкування та розуміння одне одного» українських авторів Романи Романишин та Андрія Лесіва. Перелік представили на сайті платформи, а також його покажуть у межах Болонського ярмарку дитячої книги.</p>
    <p>Артстудія «Аґрафка», засновниками якої є автори книжки, відреагувала на новину: «Ура! Наша найновіша книжка “З півслова” увійшла до списку 100 видатних книжок-картинок! Дякуємо вам, чудові dPICTUS та журі!».</p>
    <h>Про книжку</h>
    <p>«З півслова» — це видання, яке через ілюстрації та короткі тексти досліджує різні способи комунікації. Автори розповідають про мову жестів, абетки Морзе і Брайля, шифри, таємні коди, а також про спілкування між тваринами та навіть рослинами.</p>
    <p>«Ділитися думками та почуттями, знаходити спільну мову, розповідати історії й чути їх — це і є спілкування. Про це наша книжка», — йдеться в анотації.</p>
    <p>Видання вийшло у 2025 році у «Видавництві Старого Лева».</p>
    <h>Що таке dPICTUS?</h>
    <p>dPICTUS — міжнародна онлайн-платформа, що допомагає видавцям та агентам просувати книжки-картинки, укладати угоди про права та знаходити нові таланти. Вона організовує кураторський відбір 100 Outstanding Picturebooks, представляючи найкращі книжки-картинки року на міжнародних виставках.</p>
    <p>Платформа також веде блог Picturebook Makers, де відомі ілюстратори діляться своїм досвідом, та ініціює The Unpublished Picturebook Showcase — конкурс для молодих авторів, що дає можливість їхнім проєктам знайти видавця.</p>
    <h>Про фестиваль</h>
    <p>Виставка ілюстраторів Болонського ярмарку, заснована у 1967 році, відома як одна з найдавніших ініціатив у цій сфері. Це платформа для найкращих світових ілюстрацій, які демонструють розвиток дитячої книги та творчість у цій галузі.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e2">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 4. Replacement: Рачковська, Качківська</warning>
    <warning id="e2">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
