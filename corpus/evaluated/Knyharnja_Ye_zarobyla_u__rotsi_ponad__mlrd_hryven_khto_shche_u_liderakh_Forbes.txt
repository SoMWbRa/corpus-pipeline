<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>«Книгарня Є» заробила у 2024 році понад 1 млрд гривень, хто ще у лідерах: Forbes</title>
    <language>uk</language>
    <publication_time>2025-03-26T12:41+02:00</publication_time>
    <reference>https://suspilne.media/culture/979711-knigarna-e-zarobila-u-2024-roci-ponad-1-mlrd-griven-hto-se-u-liderah-forbes/</reference>
  </metadata>
  <document>
    <h id="e1">Найприбутковішою серед книжкових ритейлерів в Україні є мережа «Книгарня Є», яка у 2024 році заробила понад 1 мільярд гривень. Також у топі Yakaboo, «Буква», «Книголенд» і «Сенс».</h>
    <p>Про це розповідає Forbes.</p>
    <p>Загалом видання виділяє 9 найбільших ритейлерів у Україні: вони за минулий рік збільшили загальний виторг на 65 % — до 2,2 млрд грн.</p>
    <p>При цьому майже 50 % згенерувала мережа «Книгарня Є», вона взагалі за останні 5 років упʼятеро збільшила чистий дохід, сягнувши загалом 1,04 млрд грн.</p>
    <p>Усього в мережі станом на березень 2025 року 88 магазинів, зокрема вони відкрилися на Центральному залізничному вокзалі у Києві. Видання зазначає, що решта 8 книгарень разом мають близько 90 офлайн-крамниць.</p>
    <p id="e2">На другому місці за прибутком у 2024 році — онлайн-магазин Yakaboo (586,1 млн гри). Інші 7 книгарень згенерували понад 580 млн грн доходу (мережі «Буква», «Книголенд», «Сенс», Readeat, book.ua та комунальні магазини «Сяйво» й «Будинок книги»).</p>
    <p id="e3">Видання зауважує, що у них всіх різні стратегії зростання. Поки «Книгарня Є» активно розширює мережу офлайн-магазинів, «Книголенд» та Readeat зосереджуються на розвитку онлайн-продажів.</p>
    <p id="e4">Наприклад, засновник Readeat Дмитро Феліксов повʼязує зростання доходу до 77,9 млн грн саме з інвестиціями у розробку та експерименти з маркетинговими підходами. За його словами, за рік продажі онлайн-книгарні зросли в 14 разів.</p>
    <p id="e5">Також ставку не лише на фізичні книгарні робить і директор «Книголенду» Ігор Зарудко (усього в мережі 45 магазинів).</p>
    <p>Він зазначає, що якщо у 2023 році на інтернет-продажі припадало 12 % доходу, то у 2024-му частка зросла до 25 %. У найближчий рік він планує збільшити продажі через сайт до 35 % загальних продажів — для цього компанія готує оновлений сайт зі штучним інтелектом.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e6">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 159. Replacement: Книгарень, Книголюби, Виголена, Виголене, Виголено, Виголену, Виголені, Книгожер, Книгожера, Книгожере, Книгожери, Книгожеру, Книгожері, Книголюб, Книголюба, Книголюбе, Книголюбу, Книголюбі, Книгоман, Книгомана, Книгомане, Книгомани, Книгоману, Книгомані, Книгоїд, Неголена, Неголене, Неголену, Неголені</warning>
    <warning id="e2">Message: Знайдено потенційну орфографічну помилку. Offset: 156. Replacement: Книгарень, Книголюби, Виголена, Виголене, Виголено, Виголену, Виголені, Книгожер, Книгожера, Книгожере, Книгожери, Книгожеру, Книгожері, Книголюб, Книголюба, Книголюбе, Книголюбу, Книголюбі, Книгоман, Книгомана, Книгомане, Книгомани, Книгоману, Книгомані, Книгоїд, Неголена, Неголене, Неголену, Неголені</warning>
    <warning id="e3">Message: Знайдено потенційну орфографічну помилку. Offset: 120. Replacement: Книгарень, Книголюби, Виголена, Виголене, Виголено, Виголену, Виголені, Книгожер, Книгожера, Книгожере, Книгожери, Книгожеру, Книгожері, Книголюб, Книголюба, Книголюбе, Книголюбу, Книголюбі, Книгоман, Книгомана, Книгомане, Книгомани, Книгоману, Книгомані, Книгоїд, Неголена, Неголене, Неголену, Неголені</warning>
    <warning id="e4">Message: Знайдено потенційну орфографічну помилку. Offset: 36. Replacement: Феліксо, Феліксова, Феліксове, Феліксову, Феліксові, Феліксом, Феліксою, Феліксів, Феліксо в</warning>
    <warning id="e5">Message: Знайдено потенційну орфографічну помилку. Offset: 60. Replacement: Коленду, Николенку, Виголену, Книгожеру, Книголюбку, Книголюбу, Книгоманку, Книгоману, Книгоринку, Книгоїду, Неголену</warning>
    <warning id="e5">Message: Потенційна орфографічна помилка Offset: 77. Replacement: </warning>
    <warning id="e6">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
