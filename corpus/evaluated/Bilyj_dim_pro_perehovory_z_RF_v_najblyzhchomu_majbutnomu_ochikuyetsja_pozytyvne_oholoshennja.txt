<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Білий дім про переговори з РФ: в найближчому майбутньому очікується позитивне оголошення</title>
    <language>uk</language>
    <publication_time>2025-03-25T03:25+02:00</publication_time>
    <reference>https://suspilne.media/978651-bilij-dim-v-najblizcomu-majbutnomu-ocikuetsa-pozitivne-ogolosenna/</reference>
  </metadata>
  <document>
    <h>За підсумками переговорів Сполучених Штатів та Росії в Ер-Ріяді спостерігається прогрес і в найближчому майбутньому очікується «позитивне оголошення».</h>
    <p>Про це повідомляє Reuters з посиланням на джерело у Білому домі.</p>
    <q>«Переговори за сприяння технічних команд адміністрації Трампа в Ер-Ріяді проходять надзвичайно добре, і всі залучені сторони працюють цілий день і ніч. Ми очікуємо на позитивну заяву найближчим часом», — сказало джерело.</q>
    <p id="e1">Російське джерело повідомило агенції Reuters, що переговори завершилися пізно ввечері 24 березня, і проєкт спільної заяви відправили на узгодження до Москви і Вашингтона. Сторони мають намір оприлюднити його 25 березня.</p>
    <p id="e2">Речник Кремля Дмитро Пєсков раніше заявив, що жодних документів підписано не буде, повідомила держагенція ТАСС.</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що «дискусія була продуктивною та цілеспрямованою».</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова сьогодні представники США та РФ обговорювали питання «зернової ініціативи» для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США.</p>
  </document>
  <warnings>
    <warning id="e1">Message: Після голосної зі звуком і/и варто писати й або та: Москви «й» Вашингтона, Москви «та» Вашингтона Offset: 157. Replacement: й, та</warning>
    <warning id="e2">Message: «ТАСС» - помилкове слово, виправлення: ТАРС. Offset: 106. Replacement: ТАРС</warning>
  </warnings>
  <errors/>
</root>
