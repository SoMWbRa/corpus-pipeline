<root>
  <metadata>
    <source>Суспільне Новини | Suspilne Novyny</source>
    <author>Михайло Пилипко</author>
    <title>Селище Великий Березний на Закарпатті залишилося без водопостачання через відключення водозабору від електрики</title>
    <language>uk</language>
    <publication_time>2025-03-25T19:46+02:00</publication_time>
    <reference>https://suspilne.media/uzhhorod/979363-selise-velikij-bereznij-na-zakarpatti-zalisilosa-bez-vodopostacanna-cerez-vidklucenna-vodozaboru-vid-elektriki/</reference>
  </metadata>
  <document>
    <h id="e1">У вівторок, 25 березня, «Закарпаттяобленерго» відключило від електроенергії Забрідський водозабір через заборгованість комунального підприємства «Комунал-Сервіс».</h>
    <p id="e2">Про це Суспільному розповів Великоберезнянський селищний голова Богдан Кирлик.</p>
    <p>За його словами, заборгованість комунального підприємства становить 3 мільйони гривень.</p>
    <q id="e3">«Заборгованість виникла через неприйняття виконавчим комітетом економічно обґрунтованих тарифів у громаді. Якщо тарифи не обґрунтовані, то селищна рада зобовʼязана компенсувати різницю в тарифах зі свого бюджету. Наразі у бюджеті громади грошей для цього немає», — розповів Богдан Кирлик.</q>
    <p>Голова громади додав, що через відключення забору більшість жителів селища Великий Березний залишаться без водопостачання.</p>
    <q>«Наразі в селищній раді намагаються знайти вихід із ситуації та планують домовитися про відтермінування заборгованості, з оплатою боргу за розподіл електроенергії. Також незабаром для водозабору встановлять сонячні батареї», — селищний голова.</q>
    <q id="e4">«У громаді протягом трьох років не змінювалися тарифи на водопостачання, а вартість електроенергії зростала. Поки КП “Комунал-Сервіс” не буде прибуткове, або хоча б не вийде на нуль, то подальших проблем не уникнути», — зауважив Богдан Кирлик.</q>
    <p>Суспільне також намагається отримати коментар від «Закарпаттяобленерго».</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 146. Replacement: </warning>
    <warning id="e2">Message: Знайдено потенційну орфографічну помилку. Offset: 71. Replacement: Карлик, Кирик, Пирлик, Киргик, Кир лик</warning>
    <warning id="e3">Message: Знайдено потенційну орфографічну помилку. Offset: 281. Replacement: Карлик, Кирик, Пирлик, Киргик, Кир лик</warning>
    <warning id="e4">Message: Знайдено потенційну орфографічну помилку. Offset: 118. Replacement: </warning>
    <warning id="e4">Message: Знайдено потенційну орфографічну помилку. Offset: 236. Replacement: Карлик, Кирик, Пирлик, Киргик, Кир лик</warning>
  </warnings>
  <errors/>
</root>
