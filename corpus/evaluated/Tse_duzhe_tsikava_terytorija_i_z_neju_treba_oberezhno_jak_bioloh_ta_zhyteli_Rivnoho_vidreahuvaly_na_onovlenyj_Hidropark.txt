<root>
  <metadata>
    <source>Суспільне Новини | Suspilne Novyny</source>
    <author>Ольга Данилишина, Савчук Юлія</author>
    <title>«Це дуже цікава територія, і з нею треба обережно»: як біолог та жителі Рівного відреагували на оновлений Гідропарк</title>
    <language>uk</language>
    <publication_time>2025-03-25T15:12+02:00</publication_time>
    <reference>https://suspilne.media/rivne/978973-ce-duze-cikava-teritoria-i-z-neu-treba-oberezno-ak-biolog-ta-ziteli-rivnogo-vidreaguvali-na-onovlenij-gidropark/</reference>
  </metadata>
  <document>
    <h></h>
    <h id="e1">Верби у рівненському Гідропарку обрізали занадто коротко. Таку думку Суспільному висловив біолог Віталій Володимирець. Водночас виконувач обовʼязків міського голови Віктор Шакирзян зазначив, що дерева обрізали правильно.</h>
    <p>Як на оновлений Гідропарк реагують рівняни, дізнавалося Суспільне.</p>
    <p>У Рівному оновили Гідропарк. Нещодавно там обрізали верби, які росли навколо озера.</p>
    <p>«Ну, верби загалом гарно відновлюються, але звичайно в такій великій кількості обрізувати... Виглядає воно абсолютно не привабливо. Я не розумію мети, для чого було ось так обрізувати. Я розумію, що один із факторів — потрапляння у воду органічних решток, залишок. Тоді потрібно було їх садити далі», — пояснив біолог Віталій Володимирець.</p>
    <p>Рівнянка Галина Кульчинська, депутатка міської ради, яку зустріли журналісти Суспільного, поділилася враженнями щодо оновленого парку:</p>
    <p>«Я не розумію. Ви подивіться на це, а потім подивіться там, де ще є верби. Ми тепер з ними прощатися будемо, чи як? На мою думку, якщо говорити без емоцій — повна дурниця. Це дуже цікава територія і з нею треба обережно. З нею ось так — не можна».</p>
    <p>Рівнянин Борис зазначив, що оновлена територія йому подобається.</p>
    <p>«Я бажаю, щоб тут доповнили сюжет лавочками, смітниками, щоб туалет був. Мені подобається», — пояснив чоловік.</p>
    <p>Виконувач обовʼязків міського голови Віктор Шакирзян розповів, що працівники Тресту зеленого господарства дерева обрізали правильно. Також він пояснив, що оновили Гідропарк переважно за гроші підприємців-меценатів.</p>
    <p id="e2">«Ці кошти, якщо на обрізку, ідуть в межах обслуговування нашого міста, тобто це не додаткові кошти, це просто санітарно. Освітлення відбулося наступним чином: самі виконавці, тобто підприємець, погодився зробити це все за свій кошт зі своїми працівниками і зробив це дуже оперативно. З міського бюджету гроші виділялися лише в межах ремонту — це просто купили ми самі матеріали, там десь близько 70 000 тисяч гривень».</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 172. Replacement: Сокирян, Шкиря, Бакиря, Бакирям, Бакирях</warning>
    <warning id="e2">Message: Після голосної зі звуком і/и варто писати й або та: працівниками «й» зробив, працівниками «та» зробив Offset: 255. Replacement: й, та</warning>
  </warnings>
  <errors/>
</root>
