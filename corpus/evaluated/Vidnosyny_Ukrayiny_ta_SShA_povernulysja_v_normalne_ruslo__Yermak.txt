<root>
  <metadata>
    <source>Суспільне Новини | Suspilne Novyny</source>
    <author id="e1">Дарʼя Кінша</author>
    <title id="e2">Відносини України та США «повернулися в нормальне русло» – Єрмак</title>
    <language>uk</language>
    <publication_time>2025-03-26T20:41+02:00</publication_time>
    <reference>https://suspilne.media/980221-vidnosini-ukraini-ta-ssa-povernulisa-v-normalne-ruslo-ermak/</reference>
  </metadata>
  <document>
    <h id="e3">Керівник Офісу Президента України Андрій Єрмак заявив, що відносини між Києвом і Вашингтоном «повернулися в нормальне русло» після суперечки між президентом Зеленським та Трампом в Овальному кабінеті 28 лютого.</h>
    <p>Про це керівник ОП сказав у коментарі Reuters.</p>
    <q>«Я вважаю, що у нас є чудові розмови з американцями. Я думаю, що ми повернулися на правильний шлях», — наголосив він.</q>
    <p>За словами Єрмака, два раунди переговорів у Саудівській Аравії дозволили Україні продемонструвати готовність до діалогу зі США щодо можливих шляхів припинення російської війни. Єрмак підкреслив, що Київ відкритий до співпраці, на відміну від Росії, яка висуває попередні умови для мирної угоди.</p>
    <q>«Ми продемонстрували, що налаштовані дуже серйозно, американці це зрозуміли. Шановні американські друзі, ви розумієте, що ми партнери. Це була наша мета», — підкреслив він.</q>
    <p>Єрмак наголосив, що Росія натомість «просто грає в карти». РФ продовжує використовувати переговори як інструмент тиску, привʼязуючи припинення атак у Чорному морі до послаблення санкцій. Він зазначив, що Київ не приймає жодних попередніх умов для припинення вогню, оскільки це суперечить самій ідеї мирного врегулювання.</p>
    <q>«Це свідчить про те, що вони (росіяни — ред.) не прийняли беззастережне припинення вогню, що є нонсенсом. Наша логіка полягає в тому, що ми повинні входити без будь-яких умов».</q>
    <h>Зустріч Зеленського і Трампа 28 лютого</h>
    <p>Зеленський 28 лютого прибув до Білого дому у Вашингтоні та зустрівся з Трампом. Сторони мали підписати міжурядову угоду про корисні копалини.</p>
    <p id="e4">Раніше українська і американська сторони повідомили, що документ вже погоджений. Ця угода — рамкова. У ній ідеться про створення спільного фонду, яким керуватимуть Україна та США. Україна мала вносити 50% доходів з видобутку природних ресурсів, які мали реінвестувати в українську економіку.</p>
    <p>Під час зустрічі президентів України та США між ними сталася суперечка. Серед іншого Трамп заявив, що або Київ підписує угоду з Вашингтоном про рідкісноземельні копалини, або «ви будете воювати самі». Після завершення зустрічі в присутності преси Зеленський достроково залишив Білій дім. Президент США у соцмережі Truth Social опублікував пост, де заявив, що глава України може повернутися, коли буде «готовий до миру».</p>
    <p>Як повідомили ЗМІ, Київ та Вашингтон не підписали угоду про корисні копалини. Після зустрічі із Трампом Зеленський заявив, що Україні потрібен справедливий і міцний мир.</p>
    <h>Що відомо про домовленості про припинення вогню по енергетичних обʼєктах України</h>
    <p>25 березня США окремо домовилась з українською та російською сторонами виключити «застосування сили» проти комерційних суден у Чорному морі під час триденних перемовин у Саудівській Аравії з 23 по 25 березня. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>В адміністрації Трампа розповіли, що делегації домовились:</p>
    <ul>
      <li id="e5">розробити заходи щодо реалізації угоди про заборону ударів по енергетичних обʼєктах;</li>
      <li id="e6">забезпечити безпечне судноплавство, виключити застосування сили та не допустити використання комерційних суден у військових цілях у Чорному морі;</li>
      <li id="e7">сторони вітають пропозиції третіх країн щодо підтримки виконання енергетичних і морських угод;</li>
      <li id="e8">сторони продовжуватимуть працювати над досягненням міцного та тривалого миру.</li>
    </ul>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
    <p>У Росії тим часом заявляли, що ембарго на удари по енергетиці начебто діє з 18 березня і має тривати 30 днів з можливістю продовження.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Інша, Кінга, Кінна, Кіноа, Кінаш, Кінаша, Кірша, Кіша, Кінва, Кінза, Кін ша</warning>
    <warning id="e2">Message: «русло» — нерекомендоване слово, кращий варіант: річище. Offset: 50. Replacement: річище</warning>
    <warning id="e3">Message: «русло» — нерекомендоване слово, кращий варіант: річище. Offset: 118. Replacement: річище</warning>
    <warning id="e4">Message: Між двома голосними варто писати й: українська «й» американська, українська «та» американська Offset: 18. Replacement: й, та</warning>
    <warning id="e5">Message: Це речення не починається з великої літери. Offset: 0. Replacement: Розробити</warning>
    <warning id="e6">Message: Це речення не починається з великої літери. Offset: 0. Replacement: Забезпечити</warning>
    <warning id="e7">Message: Це речення не починається з великої літери. Offset: 0. Replacement: Сторони</warning>
    <warning id="e8">Message: Це речення не починається з великої літери. Offset: 0. Replacement: Сторони</warning>
  </warnings>
  <errors/>
</root>
