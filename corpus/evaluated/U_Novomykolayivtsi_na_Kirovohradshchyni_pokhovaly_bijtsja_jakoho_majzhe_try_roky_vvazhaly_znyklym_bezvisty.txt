<root>
  <metadata>
    <source>Суспільне Новини | Suspilne Novyny</source>
    <author>Павло Іванов</author>
    <title>У Новомиколаївці на Кіровоградщині поховали бійця, якого майже три роки вважали зниклим безвісти</title>
    <language>uk</language>
    <publication_time>2025-03-25T20:45+02:00</publication_time>
    <reference>https://suspilne.media/kropyvnytskiy/979399-u-novomikolaivci-na-kirovogradsini-pohovali-bijca-akogo-majze-tri-roki-vvazali-zniklim-bezvisti/</reference>
  </metadata>
  <document>
    <h id="e1">25 березня у селі Новомиколаївка Камʼянецької громади Кропивницького району Кіровоградської області поховали молодшого сержанта Івана Ловгущенка, якого майже три роки вважали зниклим безвісти.</h>
    <p>Про це написали на Facebook-сторінці громади.</p>
    <p>За даними зі сторінки, боєць народився 18 січня 1970 року, служив на посаді водія третього механізованого взводу третьої механізованої роти військової частини.</p>
    <p>Датою загибелі військового вважають 22 квітня 2022 року. Місце загибелі — селище Новотошківське на Луганщині.</p>
    <p>Жителі громади вишикувались коридором пошани від камʼянецької лікарні до храму Святої Трійці, де відбувся молебень за загиблим. Після цього траурна колона рушила вулицею Інгульська в напрямку Новомиколаївки.</p>
    <p>У рідному селі з військовим попрощалися біля будинку його родини, поховали його на місцевому кладовищі.</p>
    <p>25 березня в громаді оголосили Днем жалоби.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 134. Replacement: Гущенка, Довгаленка, Ковтуненка, Лагутенка, Логвиненка, Логвіненка, Шовкуненка</warning>
  </warnings>
  <errors/>
</root>
