<root>
  <metadata>
    <source>Суспільне Новини | Suspilne Novyny</source>
    <author>Катерина Приступа</author>
    <title id="e1">На Чернігівщині поховали трьох захисників: Сергія Єрмоленка, Костянтина Ситника та Геннадія Кадігроба</title>
    <language>uk</language>
    <publication_time>2025-03-26T20:38+02:00</publication_time>
    <reference>https://suspilne.media/chernihiv/980163-na-cernigivsini-pohovali-troh-zahisnikiv-sergia-ermolenka-kostantina-sitnika-ta-gennadia-kadigroba/</reference>
  </metadata>
  <document>
    <h id="e2">На Чернігівщині 26 березня поховали трьох захисників: Сергія Єрмоленка, Костянтина Ситника та Геннадія Кадігроба.</h>
    <p>Про це повідомляють у Корюківській, Варвинській та Плисківській громадах.</p>
    <p>Сергій Єрмоленко народився 21 серпня 1983 року в селі Перелюб на Корюківщині. Закінчив Перелюбську середню школу. Потім проходив строкову військову службу в лавах ЗСУ. З 2003 року працював на ЗАТ «Рибинський деревообробний завод».</p>
    <p>У 2005-2015 роках працював начальником пересувного відділення в центральному поштовому відділенні звʼязку. Потім — у Корюківському лісгоспі.</p>
    <p>У грудні 2021 року уклав контракт зі Збройними Силами України, а з початку повномасштабної війни став на захист Батьківщини.</p>
    <p>Під час виконання бойового завдання 19 жовтня 2024 року Сергій Єрмоленко загинув. Попрощалися та поховали захисника на новому кладовищі в місті Корюківка.</p>
    <p>Костянтин Ситник народився 10 серпня 1984 року у Варві. Навчався у Варвинській школі №2. Потім у Чернігові проходив строкову службу в армії. З 2004 року працював водієм в комунальному господарстві в селищі Варва. Заочно навчався у Ніжинському аграрному технікумі та паралельно почав працювати в автоколоні №2 «Укрнафти» на посаді водія-машиніста.</p>
    <p id="e3">«24 лютого 2022 року добровільно став на захист України, вступивши до лав ЗСУ. Брав участь у боях на Прилуччині, а потім у найгарячіших точках Донецької та Луганської областей», — пишуть у громаді.</p>
    <p>13 червня 2024 року під час виконання бойового завдання на Донецькому напрямку звʼязок із бійцем Костянтином Ситником обірвався. З того часу Костянтина вважали зниклим безвісти. Про його смерть рідні дізналися через девʼять місяців.</p>
    <p>Попрощалися та поховали захисника на Новому кладовищі у Варві.</p>
    <p id="e4">Геннадій Кадігроб — житель села Плиски Ніжинського району.</p>
    <p>Попрощалися та поховали бійця у рідному селі. Йому було 42 роки.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 92. Replacement: Кадрова, Кадирова, Надгробка, Кадоба, Каліброва, Каліграфа, Надгробна</warning>
    <warning id="e2">Message: Знайдено потенційну орфографічну помилку. Offset: 103. Replacement: Кадрова, Кадирова, Надгробка, Кадоба, Каліброва, Каліграфа, Надгробна</warning>
    <warning id="e3">Message: Знайдено потенційну орфографічну помилку. Offset: 101. Replacement: Прилучанині, Прилучанні, Прилученні, Прилучені, Прилучні</warning>
    <warning id="e4">Message: Знайдено потенційну орфографічну помилку. Offset: 9. Replacement: Каді гроб</warning>
  </warnings>
  <errors/>
</root>
