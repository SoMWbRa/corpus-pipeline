<root>
  <metadata>
    <source>Суспільне Новини | Suspilne Novyny</source>
    <author>Наталія Сарафанова</author>
    <title>«Схуд на 40 кілограмів, має поганий зір»: мама звільненого з полону бійця з Кіровоградщини</title>
    <language>uk</language>
    <publication_time>2025-03-25T14:03+02:00</publication_time>
    <reference>https://suspilne.media/kropyvnytskiy/978893-shud-na-40-kilogramiv-mae-poganij-zir-mama-zvilnenogo-z-polonu-bijca-z-kirovogradsini/</reference>
  </metadata>
  <document>
    <h id="e1">19 березня з російського полону повернули бійця Костянтина Зубріцького з міста Помічна Новоукраїнського району Кіровоградської області. В неволі чоловік пробув майже три роки, втратив 40 кілограмів, має поганий зір.</h>
    <p id="e2">Про це Суспільному розповіла мама захисника Ірина Зубріцька.</p>
    <p id="e3">За інформацією жінки, Костянтину Зубріцькому – 42 роки. У мирному житті працював залізничником. З початком повномасштабної війни добровольцем долучився до лав Збройних сил України, служив стрільцем.</p>
    <q>«Воював на гарячих напрямках у Донецькій та Луганській областях. Разом з побратимами потрапив у полон 8 травня 2022 року. За цей час ми ні разу з сином не спілкувалися. Про те, що він у неволі, я дізналась з соціальних мереж. Потім це підтвердив вже звільнений його побратим, який зателефонував мені».</q>
    <p id="e4">Костянтина Зубріцького повернули під час обміну полоненими 19 березня. Зі слів матері, про це дізналась у день звільнення сина.</p>
    <q>«Спершу я отримала смс-сповіщення: “Вітаємо, ваш син потрапив під обмін”. Потім був дзвінок від Служби безпеки України. І вже через 2,5 години мені подзвонив мій син. Напередодні звільнення з полону ніхто не повідомляє рідним про це. Ми самі шукаємо списки людей, яких подали на обмін».</q>
    <p id="e5">З сином Ірина Зубріцька поки не бачилась. Нині він перебуває на реабілітації.</p>
    <q id="e6">«Хоча він повенувся, мені і досі болить від того, скільки він усього пережив. У російському полоні син втратив 40 кілограмів своєї ваги, зуби, має травми та переломи. У нього став дуже поганий зір».</q>
    <p>Разом з матірʼю на зустріч з Костянтином чекає його цивільна дружина.</p>
    <h>Що відомо про обмін військовополоненими</h>
    <p>19 березня Україна та РФ провели 62 обмін полоненими у форматі 175 на 175. Про це повідомив президент Володимир Зеленський.</p>
    <p>Серед звільнених – військові ЗСУ, Нацгвардії, ТРО, ВМС та прикордонники. Також є захисники Маріуполя, ті, хто брали участь в Курській операції, та операціях на Донеччині, Луганщині, Херсонщині, Сумщині та у Харківській та Запорізькій областях.</p>
    <p>22 звільнених військових у важкому стані. Попереду в них тривала реабілітація та відновлення.</p>
    <p id="e7">Звільнені українські оборонці місяць проведуть у центрі реінтеграції на Вінниччині. Сюди захисники прибули вранці 20 березня. Ззахисників чекає відновлення: емоційне, фізичне, документів. Про це Суспільному розповів керівник групи реінтеграції Дмитро Янталець.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 59. Replacement: Зубрицького, Зубрецького</warning>
    <warning id="e2">Message: Знайдено потенційну орфографічну помилку. Offset: 50. Replacement: Зубрицька, Зубрецька</warning>
    <warning id="e3">Message: Знайдено потенційну орфографічну помилку. Offset: 33. Replacement: Зубрицькому, Зубрецькому</warning>
    <warning id="e4">Message: Знайдено потенційну орфографічну помилку. Offset: 11. Replacement: Зубрицького, Зубрецького</warning>
    <warning id="e5">Message: Знайдено потенційну орфографічну помилку. Offset: 14. Replacement: Зубрицька, Зубрецька</warning>
    <warning id="e6">Message: Знайдено потенційну орфографічну помилку. Offset: 10. Replacement: повернувся</warning>
    <warning id="e6">Message: Після голосної зі звуком і/и варто писати й або та: мені «й» досі, мені «та» досі Offset: 26. Replacement: й, та</warning>
    <warning id="e7">Message: Знайдено потенційну орфографічну помилку. Offset: 126. Replacement: Захисників, З захисників</warning>
    <warning id="e7">Message: Знайдено потенційну орфографічну помилку. Offset: 251. Replacement: Танець, Знавець, Палець, Стілець, Читалень, Інгулець, Телець, Старець, Смалець, Антале, Антонець, Бакалець, Гнилець, Ковалець, Малець, Міхалець, Остапець, Яланець, Анголець, Артілець, Бенгалець, Бувалець, Бутанець, Валець, Віталень, Давалець, Дихалець, Жалець, Жувалець, Закалець, Каналець, Катарець, Латгалець, Моталень, Непалець, Останець, Писалець, Пужалець, Ралець, Сингалець, Сисалець, Сокалець, Сідалець, Тілець, Уралець, Яванець, Ялець, Ялтинець, Янголиць, Янтарева, Янтареве, Янтареву, Янтареві, Янтарем, Янтарці, Яселець, Ятірець</warning>
  </warnings>
  <errors/>
</root>
