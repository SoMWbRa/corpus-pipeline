<root>
  <metadata>
    <source>Суспільне Новини | Suspilne Novyny</source>
    <author>Олена Рашевська, Катерина Ворона</author>
    <title>Виїхали останнім рейсовим автобусом: як 82-річна жителька Юнаківки оселилася у Сумах</title>
    <language>uk</language>
    <publication_time>2025-03-26T20:28+02:00</publication_time>
    <reference>https://suspilne.media/sumy/980215-viihali-ostannim-rejsovim-avtobusom-ak-82-ricna-zitelka-unakivki-oselilasa-u-sumah/</reference>
  </metadata>
  <document>
    <h>82-річна Людмила Бондаренко з сином кілька днів мешкають у гуртожитку для переселенців у Сумах. Вони виїхали з Юнаківки 22 березня в рамках обовʼязкової евакуації. Як живуть на новому місці – розповіли Суспільному.</h>
    <p>Речей з дому Людмила з сином майже не взяли, ділиться жінка: «Ось сорочки його, а мого тут нічого немає. Рейсовим автобусом ми виїхали. Це був його останній рейс».</p>
    <p>Жінка говорить, що виїхали згідно з розпорядженням про обовʼязкову евакуацію, та й залишатися вдома вже було важко. У селі немає світла, води, газу та звʼязку.</p>
    <p id="e1">Пані Людмила ходила на прийом у сільську раду, там їй порадили їхати у Суми й звернутися у пункт реєстрації для евакуйованих: «Буде вам і тепло, і світло, каже, і Інтернет, і туалет. Так воно і є, все є, слава Богу. Прийняли нас дуже добре, з теплом і турботою. І погодували, і запропонували ще раз поїсти, і гарячий чай, і обід. Розповіли, які потрібно документи, що надати, яка виплата буде і де поселять».</p>
    <p id="e2">«І в той же день, в той же вечір нас привезли машиною, виділили транспорт, водій вніс наші речі, ну речі які – дві сумки і он моя колясочка. Попередили, що це на місяць. І оскільки ми приїхали 22-го, а 20-го в нас Великдень, то на Великдень нас вибачайте звідси. Вони сказали: оббивайте пороги департаменту, нагадуйте про себе, що вам потрібно житло», — розповідає жінка.</p>
    <p id="e3">Людмилі Сергіївні 82 роки. Розповідає, в них із сином ніяких рідних не залишилося. Син хворіє, йому 57, працював на трубному заводі розливником сталі, за умовами праці давно має право на пенсію, та досі не можуть її оформити, тож живуть на пенсію пані Людмили.</p>
    <p>Матеріальну допомогу для переміщених осіб оформили, але ще не отримали, каже пані Людмила: «Живемо, будь ласка, сказали, ось газові плити, ось купатися, ось прати. Сьогодні встала, підлогу помила, пішла, купила йому кави, гаряченької попий і поїсти пиріжка».</p>
    <p id="e4">Пані Людмила сподівається, що знайдуться волонтери, які звозили б її додому, у Юнаківку, щоб взяти речі першої потреби і одяг, бо, каже, з одежі має тільки ту, що на ній.</p>
    <p>Передати допомогу мешканцям гуртожитку для переселенців можна через Благодійний фонд «Карітас-Суми», тел. +380 (99) 333-73-92.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
  <warnings>
    <warning id="e1">Message: «прийом» - помилкове слово, виправлення: приймання, прийняття, спосіб, захід, раз. Offset: 23. Replacement: приймання, прийняття, спосіб, захід, раз</warning>
    <warning id="e2">Message: Між двома голосними варто писати й: сумки «й» он, сумки «та» он Offset: 121. Replacement: й, та</warning>
    <warning id="e3">Message: Знайдено потенційну орфографічну помилку. Offset: 132. Replacement: роз ливником</warning>
    <warning id="e4">Message: Між двома голосними варто писати й: потреби «й» одяг, потреби «та» одяг Offset: 119. Replacement: й, та</warning>
  </warnings>
  <errors/>
</root>
