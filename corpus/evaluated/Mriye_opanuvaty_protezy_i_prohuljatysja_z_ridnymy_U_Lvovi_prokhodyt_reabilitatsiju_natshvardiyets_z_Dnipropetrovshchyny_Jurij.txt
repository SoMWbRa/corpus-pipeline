<root>
  <metadata>
    <source>Суспільне Новини | Suspilne Novyny</source>
    <author id="e1">Анна Косарінова, Антон Сіренко</author>
    <title id="e2">Мріє опанувати протези і прогулятися з рідними. У Львові проходить реабілітацію нацгвардієць з Дніпропетровщини Юрій</title>
    <language>uk</language>
    <publication_time>2025-03-26T18:01+02:00</publication_time>
    <reference>https://suspilne.media/dnipro/979625-mrie-opanuvati-protezi-i-progulatisa-z-ridnimi-u-lvovi-prohodit-reabilitaciu-nacgvardiec-z-dnipropetrovsini-urij/</reference>
  </metadata>
  <document>
    <h id="e3">У листопаді 2024-го нацгвардієць із Дніпропетровщини Юрій Шмалько зазнав поранення під час ротації на Харківщині — солдати РФ скинули вибухівку з дронів. Чоловік дві години один лежав у посадці з перебитими ногами, доки командир розробляв план евакуації. Через травми 41-річний військовий втратив обидві кінцівки. Нині проходить реабілітацію у Львові.</h>
    <p>Про поранення, відновлення та плани чоловіка на майбутнє — у матеріалі Суспільного.</p>
    <p>За словами стрільця штурмового взводу бригади Нацгвардії «Хартія», йому з побратимами дали завдання зайняти позиції армії РФ, по яких відпрацювала артилерія.</p>
    <p id="e4">«Нам казали, що там не повинно нікого бути, але ми зайшли, і почався стрілецький бій. Над нами диринчали дрони. Нам ще казали, що повинні бути там бліндажі, але, як я розумію, поки ми доїхали, то їх уже розбомбили», — додав чоловік.</p>
    <p>Юрій розповів: упʼятьох відбили позиції, закріпились та тримали їх продовж семи днів. Під час ротації, коли підходили до БМП, російські солдати почали скидати вибухівку з дронів, пригадав військовий.</p>
    <p id="e5">«Перший скид коли був, то хлопців затрьохсотило, а мене ні. Другий скид якраз упав мені між ніг. Я нічого не відчув, а намагався заскочити в машину, бо я вже останній був», — розказав нацгвардієць.</p>
    <p>Чоловік додав: не втримався на бойовій машині й упав. Уже лежачи у посадці зрозумів, що у нього перебиті ноги, та наклав турнікети, пригадав він. Увесь час махав руками дронам у надії, що його помітять та заберуть. Того дня за пораненим бійцем із коптера спостерігав командир зведеного штурмового взводу Нацгвардії Вадим. Чоловік зазначив: щойно помітив Юрія — почав розробляти план евакуації.</p>
    <p>«Ми його контролювали, спостерігали й молилися Богу, аби він лишився живий. З ним не було вже звʼязку, радіостанція його вже була розряджена», — сказав Вадим.</p>
    <p>За словами командира, прорватися та забрати пораненого бійця група евакуації змогла лише за дві години. Юрія доправили до найближчого стабпункту, звідти перевезли до медзакладу, де й ампутували ноги.</p>
    <p>У львівському реабілітаційному центрі Юрій уже місяць. Чоловік наново вчиться тримати рівновагу, аби бути більш самостійним, розповів фізіотерапевт Андрій.</p>
    <p id="e6">«На сьогодні Юрій уже готовий до протезування, вже у нього кукси зажили. Йому вже зробили зліпки і виготовляють протези, ну й у майбутньому ми будемо вчитися ходити на протезах», — зазначив фахівець.</p>
    <p>Юрій наполегливий та вмотивований, додав фізичний терапевт. Нацгвардієць розповів: наразі докладає максимум зусиль, аби найближчим часом повернутися до повноцінного життя. За словами військового, далеких планів не будує — наразі понад усе мріє опанувати протези та прогулятися з рідними.</p>
    <p id="e7">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Косарі нова</warning>
    <warning id="e2">Message: Після голосної зі звуком і/и варто писати й або та: протези «й» прогулятися, протези «та» прогулятися Offset: 23. Replacement: й, та</warning>
    <warning id="e2">Message: «Дніпропетровщина» було перейменовано (декомунізовано у 2016) Offset: 95. Replacement: Дніпровщина</warning>
    <warning id="e3">Message: «Дніпропетровщина» було перейменовано (декомунізовано у 2016) Offset: 36. Replacement: Дніпровщина</warning>
    <warning id="e4">Message: Знайдено потенційну орфографічну помилку. Offset: 95. Replacement: виринали, деренчали, дзинчали, дирчали, дитинчати</warning>
    <warning id="e5">Message: Це слово є жаргонним Offset: 34. Replacement: </warning>
    <warning id="e6">Message: Після голосної зі звуком і/и варто писати й або та: зліпки «й» виготовляють, зліпки «та» виготовляють Offset: 97. Replacement: й, та</warning>
    <warning id="e7">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
