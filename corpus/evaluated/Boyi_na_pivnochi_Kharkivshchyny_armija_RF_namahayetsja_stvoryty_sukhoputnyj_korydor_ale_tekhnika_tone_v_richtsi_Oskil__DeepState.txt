<root>
  <metadata>
    <source>Суспільне Новини | Suspilne Novyny</source>
    <author>Діана Яців</author>
    <title>Бої на півночі Харківщини: армія РФ намагається створити сухопутний коридор, але техніка тоне в річці Оскіл — DeepState</title>
    <language>uk</language>
    <publication_time>2025-03-25T14:35+02:00</publication_time>
    <reference>https://suspilne.media/kharkiv/979049-boi-na-pivnoci-harkivsini-armia-rf-namagaetsa-stvoriti-suhoputnij-koridor-ale-tehnika-tone-v-ricci-oskil-deepstate/</reference>
  </metadata>
  <document>
    <h>На півночі Харківщини, поблизу річки Оскіл, тривають бої. Зіткнення армії РФ та Сил оборони активізувалися в районах селища Тополі, села Красного Першого та Камʼянки.</h>
    <p>Про це 25 березня в етері Суспільного розказав співзасновник аналітичного проєкту DeepState Руслан Микула.</p>
    <q>Судячи з динаміки бойових дій, у росіян є мета — зробити сухопутний коридор вздовж Осколу.</q>
    <p>За словами Руслана Микули, армія РФ намагається втілити свій намір, аби з меншими втратами перекидати особовий склад та техніку.</p>
    <p id="e1">«Вони вже топили в річці і БТРи, і мотоцикли. Тобто всі їхні спроби завести на західний берег техніку закінчувалися невдачами. Для них цей сухопутний коридор може стати варіантом, щоб далі можна було розвивати наступ за допомогою легкої або броньованої техніки», — пояснив Микула.</p>
    <p id="e2">За його даними, на мапі бойових дій зʼявилися дві «сині зони» Згідно з DeepState, це територія, звільнена за останні два тижні— біля Западного та Фиголівки.</p>
    <p id="e3">«Там тривають стабілізаційні заходи, щоб не допустити подальше просування росіян. Бої тривають поблизу Тополі, Красного Першого і північніше Камʼянки. Писали, що там була проблема з підрозділом, який переміщували. Зараз його батальйон — в районі оборони. На тій ділянці відбулися організаційні зміни і почали ухвалюватися доволі адекватні рішення», — сказав Руслан Микула.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">Message: Після голосної зі звуком і/и варто писати й або та: річці «й» БТРи, річці «та» БТРи Offset: 25. Replacement: й, та</warning>
    <warning id="e2">Message: Риска всередині слова. Всередині слова вживайте дефіс, між словами виокремлюйте риску пробілами. Offset: 121. Replacement: тижні-біля, тижні — біля</warning>
    <warning id="e3">Message: Після голосної зі звуком і/и варто писати й або та: зміни «й» почали, зміни «та» почали Offset: 300. Replacement: й, та</warning>
  </warnings>
  <errors/>
</root>
