<root>
  <metadata>
    <source>Суспільне Новини | Suspilne Novyny</source>
    <author id="e1">Ірина Терлюк, Наталія Бончук</author>
    <title>Реклама з ознаками сексизму: в Тернополі розшукують і штрафують замовників</title>
    <language>uk</language>
    <publication_time>2025-03-25T18:42+02:00</publication_time>
    <reference>https://suspilne.media/ternopil/979333-reklama-z-oznakami-seksizmu-u-ternopoli-rozsukuut-i-strafuut-zamovni/</reference>
  </metadata>
  <document>
    <h>«Клеїти можна не лише дівчат у клубі» — вивіску з таким написом на будинку в Тернополі помітила переселенка із Харкова Ірина Федотова. Жінка розповіла Суспільному, що одразу сфотографувала її та звернулась до Держпродспоживслужби.</h>
    <p id="e2">«На відповідь очікувала близько 30 днів. У відповіді йшлося, що рекламу зняли і субʼєкт, який її розмістив буде оштрафований. До власників я не зверталась, оскільки не знаю, як визначити власників магазину, бо це невеличка мережа магазинів у місті Тернопіль, а банальний пошук у гуглі не дав результатів. Я написала скаргу із зазначеною адресою магазину без відповідальної за це особи. Служба вже розбиралася із цим сама», — зазначила Ірина Федотова.</p>
    <p>За словами Ірини Федотової, власник магазину зняв рекламу, а на рекламодавця наклали штраф 3400 гривень. Також на кільці, поблизу вулиці Вояків дивізії «Галичина», розміщений білборд із написом «Замов мене», а на виїзді із Тернополя — реклама шиномонтажу із зображенням жінок.</p>
    <p>Завідувач сектору контролю за рекламою Держпродспоживслужби в області Дмитро Рабченюк розповів, зараз шукають замовників цих рекламних плакатів.</p>
    <p id="e3">«Зроблено запит в орган місцевого самоврядування, міську раду, яка надала інформацію, хто розповсюджує цю рекламу, тобто власник білборду. Також є стандарти, які підписали невелика кількість рекламних агентств і погодилися, що такої реклами не має бути, і вони будуть цього дотримуватися. Тобто, якщо дівчина, для прикладу, розміщена на півгола, бо рекламує нижню білизну, це не буде порушенням. Однак, якщо буде реклама, яка не має прямої асоціації з таким використанням, то це буде порушення. Це буде визнано дискримінаційною рекламою за ознакою статі».</p>
    <p>Голова Тернопільського відокремленого підрозділу індустріального гендерного комітету з реклами Тетяна Борисова зазначила, що таку рекламу вважає дискримінацією за ознакою статі.</p>
    <p id="e4">«В рекламі використано жінку, як обʼєкт, який можна купити, продати чи замовити. Тобто людину зводиться до предмету. Це є порушенням і підпадає під розписи дискримінаційної реклами, стаття 1 Закону України про рекламу. Переважно, образи жінок експлуатують для товарів, які призначені для чоловіків, це станції техобслуговування, шиномонтажі, масаж, дуже полюбляють ці сфери послуг саме експлуатувати красиве жіноче тіло».</p>
    <p>Кореспонденти Суспільного зателефонували до власників рекламних бордів. Двоє з них ситуацію не коментують. Власник компанії з продажу автомобілів Максим Резанович розповів, чому розробив таку рекламу.</p>
    <p id="e5">«Це була моя ідея. Якщо дивитися з точки зору сексизму, то я не вважаю це сексизмом. Не думаю, що є таке поняття, тому що це дуже субʼєктивно. Там жінка біля автомобілю, чому жінки не можуть їздити на автомобілях? На плакаті зображені автомобілі й тому ця фраза до них ідеально підходить, замов автівку. Жінка там ні до чого. Реклама не несла негативного відношення до жінок, просто щоб привернути увагу, збільшити впізнаваність і щоб в інстаграмі жінки викладали різні невдоволення стосовно цього».</p>
    <p id="e6">За словами Дмитра Рабченюка, у 2024 році працівники Держпродспоживслужби області зареєстрували одну дискримінаційну рекламу, а в 2025 році на розгляді перебувають шість таких реклам.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Телюк, Теплюк, Теслюк, Тер люк</warning>
    <warning id="e2">Message: Після голосної зі звуком і/и варто писати й або та: зняли «й» суб'єкт, зняли «та» суб'єкт Offset: 78. Replacement: й, та</warning>
    <warning id="e3">Message: Можливо, має бути р.в.: «білборда»? Offset: 129. Replacement: білборда</warning>
    <warning id="e3">Message: Прийменник «на» вимагає іншого відмінка: знахідний, місцевий, а знайдено: називний Offset: 337. Replacement: півголій, півголу</warning>
    <warning id="e3">Message: Правильно: «спідня білизна» Offset: 358. Replacement: спідня білизна</warning>
    <warning id="e4">Message: Прийменник «до» вимагає іншого відмінка: родовий, а знайдено: давальний. Можливо, вжито невнормований родовий відмінок ч.р. з закінченням -у/-ю замість -а/-я (така тенденція є в сучасній мові)? Offset: 107. Replacement: предмета</warning>
    <warning id="e5">Message: На думку багатьох українських мовознавців, краще вживати «погляд», «думка» Offset: 35. Replacement: погляду, думки</warning>
    <warning id="e5">Message: Прийменник «біля» вимагає іншого відмінка: родовий, а знайдено: давальний. Можливо, вжито невнормований родовий відмінок ч.р. з закінченням -у/-ю замість -а/-я (така тенденція є в сучасній мові)? Offset: 158. Replacement: автомобіля</warning>
    <warning id="e6">Message: Перед словами, що починаються на в, ф або збігом приголосних із в, ф пишемо у: «у» 2025 Offset: 127. Replacement: у</warning>
  </warnings>
  <errors/>
</root>
