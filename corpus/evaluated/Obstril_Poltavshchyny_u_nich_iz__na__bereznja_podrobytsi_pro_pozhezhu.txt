<root>
  <metadata>
    <source>Суспільне Новини | Suspilne Novyny</source>
    <author>Катерина Люшень, Лілія Пархоменко</author>
    <title>Обстріл Полтавщини у ніч із 24 на 25 березня: подробиці про пожежу</title>
    <language>uk</language>
    <publication_time>2025-03-25T11:20+02:00</publication_time>
    <reference>https://suspilne.media/poltava/978831-obstril-poltavsini-u-nic-iz-24-na-25-berezna-podrobici-pro-pozezu/</reference>
  </metadata>
  <document>
    <h>Через падіння уламків БпЛА у Миргородському районі ліквідовували пожежу на аграрному підприємстві. Вона виникла у ніч на 25 березня.</h>
    <p id="e1">За даними із джерел Суспільного, уламки БпЛА впали у Великосорочинській громаді на території аграрного підприємства. Воно займається вирощуванням зернових, бобових та олійних культур. Через це, окрім ангару, пошкоджена сільськогосподарська техніка.</p>
    <p id="e2">Про пожежу в ангарі у Миргородському районі повідомляли і в ДСНС регіону. У зведенні на офіційному сайті зазначено, що вогонь виник близько 22:40 24 березня. Знищено покрівлю та перекриття будівлі на площі 300 квадратних метрів.</p>
    <p>Як повідомили у Полтавській ОВА, поранення отримали двоє працівників підприємства, одного госпіталізували із підозрою на баротравму. Це ушкодження організму при перепадах атмосферного тиску.</p>
    <p>Повітряна тривога у регіоні тривала впродовж приблизно 10 годин ― із 18:53 24 березня до 5:11 25 березня 2025-го. У цей час в офіційному Telegram-каналі Повітряних сил ЗСУ пʼять разів повідомляли про рух БпЛА на Полтавщині.</p>
    <p id="e3">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">Message: Прийменник «окрім» вимагає іншого відмінка: родовий, а знайдено: давальний. Можливо, вжито невнормований родовий відмінок ч.р. з закінченням -у/-ю замість -а/-я (така тенденція є в сучасній мові)? Offset: 200. Replacement: ангара</warning>
    <warning id="e2">Message: Після голосної зі звуком і/и варто писати й або та: повідомляли «й» в, повідомляли «та» в Offset: 56. Replacement: й, та</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
