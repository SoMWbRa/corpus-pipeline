<root>
  <metadata>
    <source>Суспільне Новини | Suspilne Novyny</source>
    <author>Віталій Бондарєв</author>
    <title>Вінничанин Василь Прокопенко повертається з антарктичної експедиції</title>
    <language>uk</language>
    <publication_time>2025-03-25T16:30+02:00</publication_time>
    <reference>https://suspilne.media/vinnytsia/979151-vinnicanin-vasil-prokopenko-povertaetsa-z-antarkticnoi-ekspedicii/</reference>
  </metadata>
  <document>
    <h>На антарктичній станції «Академік Вернадський» відбулася ротація експедицій. 29-та Українська антарктична експедиція завершила свою місію, а її місце зайняла нова команда. Серед полярників, які повертаються додому, – дизеліст-електрик Василь Прокопенко з Вінниччини.</h>
    <p>Як проходила перезмінка та які виклики довелося подолати українським дослідникам розповіли на сторінці Національного антарктичного наукового центру у Facebook.</p>
    <p id="e1">Зі інформацією полярників, процес перезмінки був непростим: через сильний вітер і важкі льодові умови розвантаження продуктів, матеріалів і пального тривало повільно. Полярники працювали з ранку до ночі, щоб встигнути доставити всі необхідні запаси, вивезти наукові зразки та утилізувати накопичене сміття.</p>
    <p>Особливість станції «Вернадський» у тому, що криголам «Ноосфера» не може пришвартуватися безпосередньо через складний рельєф дна. Тому весь вантаж транспортували моторними човнами між судном і станцією.</p>
    <p>22 березня відбувся офіційний момент передачі станції: керівник 29-ї УАЕ Юрій Отруба передав символічний ключ від «Вернадського» новому очільнику експедиції Олександру Полудню. Традиційно цей момент супроводжувався виконанням гімну України та зміною державного прапора.</p>
    <p id="e2">23 березня криголам «Ноосфера» вирушив до чилійського порту Пунта-Аренас із членами 29-ї експедиції на борту. Очікується, що полярники прибудуть туди наприкінці березня, після чого повернуться до України.</p>
    <p>Цьогоріч у складі експедиції був дизеліст-електрик Василь Прокопенко з Вінниччини, який протягом року забезпечував безперебійну роботу енергетичних систем станції.</p>
    <p id="e3">Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp.</p>
  </document>
  <warnings>
    <warning id="e1">Message: Перед голосною вживаємо з: «з» інформацією Offset: 0. Replacement: З</warning>
    <warning id="e2">Message: Знайдено потенційну орфографічну помилку. Offset: 60. Replacement: </warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Вінниця": [ж.р.: називний] Offset: 23. Replacement: суспільна Вінниця</warning>
  </warnings>
  <errors/>
</root>
