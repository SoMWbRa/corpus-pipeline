<root>
  <metadata>
    <source>Суспільне Новини | Suspilne Novyny</source>
    <author>Денис Шапошніков</author>
    <title>Передавав росіянам інформацію про ЗСУ з 2022 року: чернігівця засудили до 15 років позбавлення волі</title>
    <language>uk</language>
    <publication_time>2025-03-26T13:24+02:00</publication_time>
    <reference>https://suspilne.media/chernihiv/979605-peredavav-rosianam-informaciu-pro-zsu-z-2022-roku-cernigivca-zasudili-do-15-rokiv-pozbavlenna-voli/</reference>
  </metadata>
  <document>
    <h>Деснянський районний суд Чернігова засудив чернігівця до 15 років позбавлення волі з конфіскацією майна за передачу росіянам через Telegram-канал даних про особовий склад ЗСУ у багатоповерховому будинку, місця розташування українських фортифікацій, бронетехніки, ремонтних та військових заводів, а також за підпал автівки військових.</h>
    <p>Про це йдеться у відповідному вироку суду.</p>
    <p id="e1">Згідно з матеріалами Служби безпеки України, переписку з росіянами обвинувачений розпочав у листопаді 2022 року. Тоді ж він повідомив про розташування особового складу ЗСУ у багатоповерховому будинку у Чернігові, надіславши скриншот топографічної карти, де стрілками вказав входи і виходи в будівлю.</p>
    <p>З травня по вересень 2024 року обвинувачений за грошову винагороду передавав росіянам інформацію про місця розташування у Чернігові та області української бронетехніки, фортифікацій, військового ремонтного заводу.</p>
    <p id="e2">Також обвинувачений писав балончиком з фарбою фрази на паркані та електрощитовій: «ДЕ ВИБОРИ?» та «БУДКА ЕЛЕКТРИЧНА Є, ЭЛЕКТРИКІВ ДОХ..Я! А СВІТЛА НЕМАЄ, ЯК І ВИБОРІВ». Пізніше він спалив трансформатор біля залізниці, а також автівку військових.</p>
    <p id="e3">12 серпня 2024 року обвинувачений написав у чат-бот «Набор партизанов». Там йому запропонували фінансову допомогу, на що чоловік відповів: «Буду рад. Кого нужно убить или что нужно сжечь?». У нього перепитали, чи вбивав він людей раніше, на що обвинувачений відповів:</p>
    <q id="e4">«Людей не убивал. Но каких-то эмоций или угрызений совести испытывать не буду. При условии, что эта личность — украинский националист, промышленник, занимающийся поставками оружия для украинских военных формирований, видный политический деятель, призывающий убивать русских. Ликвидация подобного отребья — жизненная необходимость, чтобы остановить войну и вернуть себе право быть русским, во всех смыслах этого слова».</q>
    <p>Під час судового засідання обвинувачений свою вину визнав у повному обсязі та підтвердив вищезгадані обставини.</p>
    <p>Його визнали винним у скоєнні кримінальних правопорушень, передбачених ч. 2 ст. 111, ч. 2 ст. 114-2 КК України (держзрада й поширення інформації про переміщення, рух або розташування Збройних Сил України чи інших військових формувань, за можливості їх ідентифікації на місцевості) та призначили йому покарання за найтяжчою статтею у виді позбавлення волі строком на 15 років з конфіскацією усього майна.</p>
    <p>Вирок суду набирає законної сили після закінчення строку подання апеляційної скарги, якщо таку скаргу не було подано, а в разі подання апеляційної скарги — після ухвалення рішення судом апеляційної інстанції, якщо вирок суду не скасований.</p>
    <p>На вирок можуть подати апеляційну скаргу до Чернігівського апеляційного суду протягом 30 днів з дня його проголошення.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: «переписку» - помилкове слово, виправлення: переписування, переписання, листування, кореспонденція. Offset: 45. Replacement: переписування, переписання, листування, кореспонденція</warning>
    <warning id="e1">Message: Після голосної зі звуком і/и варто писати й або та: входи «й» виходи, входи «та» виходи Offset: 280. Replacement: й, та</warning>
    <warning id="e2">Message: Знайдено потенційну орфографічну помилку. Offset: 119. Replacement: ЕЛЕКТРИКІВ</warning>
    <warning id="e3">Message: Знайдено потенційну орфографічну помилку. Offset: 53. Replacement: Набір, Набору, Набори, Наборі, Набої, Габор, Набок, Набоб, Наборг, Наборе, Набою, Табор, На бор</warning>
    <warning id="e3">Message: Знайдено потенційну орфографічну помилку. Offset: 59. Replacement: партизанів, партизаном, Партизанові, Партизаном, Партизанів, партизанив, партизанові, партизанок</warning>
    <warning id="e3">Message: Знайдено потенційну орфографічну помилку. Offset: 155. Replacement: нудно, ніжно, Нужна, Нужною, Нужної, Нужну, Нужні, Нуйно, нуждо, тужно</warning>
    <warning id="e3">Message: Ця дієслівна форма обмежена усним та поетичним мовленням. Offset: 161. Replacement: убити</warning>
    <warning id="e3">Message: Знайдено потенційну орфографічну помилку. Offset: 167. Replacement: сили, йти, жили, йшли, били, їли, Сили, йди, пили, шили, Жили, тили, мили, йой, лили, рили, Вили, Ели, Лили, Мили, Нили, Пили, Шили, Юли, Яйли, Яли, вили, гили, зли, йми, йоли, кили, лий, мли, нили, хили, шли, яйли, яли</warning>
    <warning id="e3">Message: Знайдено потенційну орфографічну помилку. Offset: 171. Replacement: то, хто, АТО, ато, сто, ото, СТО, чао, Іто, ВТО, ПТО, Чито, Юто, учто, чато, чот, чото, чуто</warning>
    <warning id="e3">Message: Знайдено потенційну орфографічну помилку. Offset: 175. Replacement: нудно, ніжно, Нужна, Нужною, Нужної, Нужну, Нужні, Нуйно, нуждо, тужно</warning>
    <warning id="e3">Message: Знайдено потенційну орфографічну помилку. Offset: 181. Replacement: сечі, Стець, скель, Єжель, сеча, сажень, сечу, стече, стель, Сень, ажень, гжель, сель, сече, спече, спечи, спечу, стечи, стечу</warning>
    <warning id="e4">Message: Знайдено потенційну орфографічну помилку. Offset: 10. Replacement: убиває, убивали, убивав, убивай, убивала, убивало, убиваю</warning>
    <warning id="e4">Message: Знайдено потенційну орфографічну помилку. Offset: 21. Replacement: Акіхіто, Калито, аби-то, абихто, закинуто, калито, коли-то, крихто, накинуто</warning>
    <warning id="e4">Message: Знайдено потенційну орфографічну помилку. Offset: 30. Replacement: емоцій, Моцик, Моцний</warning>
    <warning id="e4">Message: Знайдено потенційну орфографічну помилку. Offset: 37. Replacement: сили, йти, жили, йшли, били, їли, Сили, йди, пили, шили, Жили, тили, мили, йой, лили, рили, Вили, Ели, Лили, Мили, Нили, Пили, Шили, Юли, Яйли, Яли, вили, гили, зли, йми, йоли, кили, лий, мли, нили, хили, шли, яйли, яли</warning>
    <warning id="e4">Message: Знайдено потенційну орфографічну помилку. Offset: 41. Replacement: угризений</warning>
    <warning id="e4">Message: Знайдено потенційну орфографічну помилку. Offset: 51. Replacement: довести, повести, совісти, сов ести</warning>
    <warning id="e4">Message: Знайдено потенційну орфографічну помилку. Offset: 59. Replacement: </warning>
    <warning id="e4">Message: Знайдено потенційну орфографічну помилку. Offset: 83. Replacement: русловий, сусловий</warning>
    <warning id="e4">Message: Знайдено потенційну орфографічну помилку. Offset: 92. Replacement: то, хто, АТО, ато, сто, ото, СТО, чао, Іто, ВТО, ПТО, Чито, Юто, учто, чато, чот, чото, чуто</warning>
    <warning id="e4">Message: Знайдено потенційну орфографічну помилку. Offset: 96. Replacement: та, ста, ота, Юта, юта, ЕТА, НТА</warning>
    <warning id="e4">Message: Знайдено потенційну орфографічну помилку. Offset: 100. Replacement: зичносте, зичности, зичності, зичність, лячносте, лячности, лячності, лячність</warning>
    <warning id="e4">Message: Знайдено потенційну орфографічну помилку. Offset: 111. Replacement: український</warning>
    <warning id="e4">Message: Знайдено потенційну орфографічну помилку. Offset: 122. Replacement: націоналіст</warning>
    <warning id="e4">Message: Знайдено потенційну орфографічну помилку. Offset: 135. Replacement: </warning>
    <warning id="e4">Message: Знайдено потенційну орфографічну помилку. Offset: 149. Replacement: </warning>
    <warning id="e4">Message: «поставками» - помилкове слово, виправлення: постачання, достачання, постача. Offset: 162. Replacement: постачання, достачання, постача</warning>
    <warning id="e4">Message: Знайдено потенційну орфографічну помилку. Offset: 173. Replacement: дружин, дружня, дружив, Дружня, Оржиця, Ружин, Хоружий, Хоружим, Хоружих, дружи, дружися, дружиш, дружищ, кружин, мружив, мружиш, мружся, одружи, одружив, одружися, одружиш, оруди, оружна, оружне, оружний, оружним, оружних, оружно, оружну, оружні, пружин, хоружий, хоружим, хоружих</warning>
    <warning id="e4">Message: Знайдено потенційну орфографічну помилку. Offset: 184. Replacement: українських</warning>
    <warning id="e4">Message: Знайдено потенційну орфографічну помилку. Offset: 195. Replacement: воєнних, венних, вченнях</warning>
    <warning id="e4">Message: Знайдено потенційну орфографічну помилку. Offset: 203. Replacement: фор мирований</warning>
    <warning id="e4">Message: Знайдено потенційну орфографічну помилку. Offset: 217. Replacement: видний, видній</warning>
    <warning id="e4">Message: Знайдено потенційну орфографічну помилку. Offset: 224. Replacement: </warning>
    <warning id="e4">Message: Знайдено потенційну орфографічну помилку. Offset: 237. Replacement: деталь, Феттель, петель, дятел, Деніель, Дятел, Дітель, Етель, Кейтель, Пестель, Сіятель, Хетель, Шехтель, бетель, декель, дутель, дягель, мертель, нетель</warning>
    <warning id="e4">Message: Знайдено потенційну орфографічну помилку. Offset: 246. Replacement: призваний, призиваючи</warning>
    <warning id="e4">Message: Ця дієслівна форма обмежена усним та поетичним мовленням. Offset: 258. Replacement: убивати</warning>
    <warning id="e4">Message: Знайдено потенційну орфографічну помилку. Offset: 266. Replacement: руських</warning>
    <warning id="e4">Message: Знайдено потенційну орфографічну помилку. Offset: 275. Replacement: Ліквідація</warning>
    <warning id="e4">Message: Це слово або форма є застарілою, архаїчною або діалектною. Offset: 286. Replacement: </warning>
    <warning id="e4">Message: Знайдено потенційну орфографічну помилку. Offset: 296. Replacement: треба, потреби, потребує, потреб, потреба, потребу, третя, отець, потребам, потребою, потребі, потребах, Потебня, гребля, потебня, потребую, Бребоя, Гребля, Жеребця, Орель, Оробця, Отрубам, Отрубах, Отруби, Отрубка, Отрубку, Отрубок, Отрубів, Погребця, Скребця, Стрельця, Теребля, Третьяк, атрезія, втреться, втрешся, гребня, гребця, дотреться, дотрешся, жереб'я, жеребця, котресь, огребе, огребеш, огреби, огребки, огребла, огребли, огребло, огребом, огребти, огребу, огребім, опреться, опрешся, ореться, орешся, отеребин, отруюся, отруїся, отрібка, отрібки, отрібко, отрібку, отрібок, отрібці, потребо, потребуй, потреться, потрешся, стрель, теребія, торець, треб, требам, требах, треби, требо, требою, требу, требі, трель, трельяж, треться, трешся, утрень, утреня, утреться, утрешся, хребця</warning>
    <warning id="e4">Message: Знайдено потенційну орфографічну помилку. Offset: 306. Replacement: визнання, живлення, тиснення, чинення, щезнення</warning>
    <warning id="e4">Message: Знайдено потенційну орфографічну помилку. Offset: 316. Replacement: обходимось</warning>
    <warning id="e4">Message: Знайдено потенційну орфографічну помилку. Offset: 331. Replacement: тобі, Тобі</warning>
    <warning id="e4">Message: Знайдено потенційну орфографічну помилку. Offset: 337. Replacement: становить, встановить, постановить, установить, о становить</warning>
    <warning id="e4">Message: Знайдено потенційну орфографічну помилку. Offset: 348. Replacement: Войну, війну, вину, водну, вовну, воїну, Вейну, Вовину, Вовну, Возну, Война, Войни, Войні, Войту, Волну, Вону, вгину, вийну, вкину, ворину, вощину, впину, гойну, дойну, хвойну, вона, вони, війни, воно, війна, одну, воду, війні, щойно, виду, вищу, вогню, годину, зону, кожну, повну, Волині, вина, родину, єдину, Волинь, вини, вино, вишу, вогні, воєн, воїни, війн, новину, спину, весну, водню, воїн, воїна, жодну, мовну, сину, тонну, точну, чорну, вин, внизу, водні, воєнну, вчинку, кону, почну, чайну, чину, Ірину, Дону, Шойгу, ванну, вийду, вовни, вічну, долину, дону, тону, фону, ДонНУ, вживу, вині, водна, водне, воску, вояжу, вірну, глину, донну, майну, модну, плину, бойку, вену, виру, водяну, волгу, ворону, вчену, кмину, очну, полину, сосну, упину, хвойні, швейну, бойні, вбиту, вдиху, вигину, винну, вкинув, вовку, вовна, днину, кину, клину, ожину, покину, почину, слину, сойму, сонну, тайну, шину, згину, ялину, Івонну, Івону, Івшину, Ідину, Іоану, Іонину, Іону, Ївжину, Їчину, Адину, Азину, Айну, Арину, Асину, Богну, Бойду, Бойку, Бойлу, Бойні, Бонну, Борну, Ботину, Бояну, Вайду, Вайру, Вайсу, Вайту, Вану, Варну, Ватину, Вейду, Вейн, Вейна, Вейне, Вейні, Велину, Верину, Верну, Весну, Вилу, Виру, Вовану, Вовин, Вовина, Вовине, Вовині, Вовку, Вовна, Вовне, Вовни, Вовно, Вовню, Вовня, Вовні, Вову, Вовчу, Вогні, Водлу, Водяну, Вожику, Возна, Возні, Возьну, Войнин, Войнину, Войниху, Войнич, Войничу, Войнов, Войнову, Войною, Войт, Войта, Войтку, Войті, Войчук, Волгу, Волику, Волине, Волинку, Волку, Волна, Волни, Волно, Волні, Волту, Волшу, Вон, Вона, Вонг, Вонгу, Воне, Вонку, Воні, Ворену, Ворку, Ворону, Ворту, Ворчину, Воютину, Воїнку, Віану, Війону, Вікину, Вікну, Вірину, Вітину, Віцину, Вішну, Глину, Гойду, Гойлу, Горину, Горну, Гояну, Дейну, Джину, Дойлу, Долину, Домну, Донну, Дорину, Дорну, Дохну, Дрину, Ерину, Жоану, Жорину, Зойку, Зону, Зорину, Зосину, Зоїну, Ину, Йоану, Йону, Кейну, Клину, Ковну, Коену, Кожину, Козину, Кону, Косину, Кохну, Лейну, Лобну, Лодину, Лозину, Лозну, Лойку, Лолину, Лорину, Лорну, Лощину, МОНУ, МОНу, Майну, Мейну, Млину, Мойку, Мойру, Мойсу, Мойшу, Мону, Моцну, Мрину, Новину, Нойсу, Нонну, Норину, Нуйну, ОНУ, Овну, Орину, Осину, Пейну, Подину, Пойду, Пойму, Райну, Рейну, Рину, Ровину, Рожину, Ройзу, Ройку, Ройсу, Ромину, Рону, Рощину, Свейну, Сойку, Сомину, Сону, Сопину, Сосну, Тайну, Томину, Торну, Увину, Уейну, Узину, Файну, Фейну, Фотину, Фійну, Хвойку, Хвойне, Хомину, Хорну, Хотину, Хочину, Цорну, Чорну, Шейну, Шойґу, Шону, Шошину, Югину, Юдину, Ючину, Юшину, Явожну, Яворину, Янину, Ярину, Ясину, Яцину, Яшину, азину, акину, алойну, арину, бобину, бойне, бойню, бойня, бону, борну, боюну, буйну, в'юну, в'яну, вабну, вадну, вайду, вайлу, вапну, варну, ватину, ватну, вбирну, ввиту, вгин, вгине, вгини, вгині, вгну, вгорну, вдану, вдихну, вдовину, вдоєну, вдуну, вдіну, вежну, вейпу, векну, венну, верну, вжену, вжинку, вжитну, вжиту, вивину, вигну, вигойну, видну, вижину, вижну, вийму, вийна, вийни, вийно, вийні, викину, вику, вилину, вимину, вимну, виню, випину, випну, вирину, вирну, висну, вису, витину, витну, виту, вихну, вишину, вйокну, вкиду, вкине, вкинь, вкисну, вкоєну, влипну, влиту, вловну, вмисну, вмиту, вмну, вмокну, воблу, вовно, вовні, вову, вовчу, вогку, воджу, водно, вожену, вожу, возику, возищу, возні, возу, войову, волану, волику, волинку, волиню, волу, ворин, ворина, ворини, воринку, воринну, ворино, ворині, воркну, ворсину, ворсу, вотивну, воу, вохру, вошву, вошиву, вошку, вошу, вощану, вощену, вощин, вощина, вощини, вощинну, вощино, вощині, вощу, вояку, воїне, воїнку, воїні, впин, впине, впиню, впині, вписну, впиту, впихну, впишу, вплину, впну, впоєну, впхну, вриту, вроєну, вруну, всисну, всичу, всохну, всуну, всхну, втинку, втисну, втихну, втишу, вткну, втну, втомну, втону, вузину, вуйку, вушну, вхибну, вчини, вчиню, вчищу, вшивну, вшиту, вщипну, війку, війне, війно, війнув, війту, вікну, віяну, гайну, гину, годну, гойдну, гойна, гойне, гойно, гойні, голину, гону, гопну, горну, гоєну, дайну, двину, двоїну, двійну, джину, дину, догну, дожину, дожну, дойду, дойму, дойн, дойна, дойни, дойно, дойні, докину, домну, донину, допну, дорну, дотну, дохну, дощину, доєну, дрину, дуйну, дійну, еозину, еону, жовну, жорну, жуйну, звину, злину, змину, зобну, зойкну, зойку, зонну, зорину, зрину, йодну, йойкну, йонну, йону, квотну, козину, койку, койне, комину, конину, копну, корну, косину, котну, лайну, лину, лобну, лозину, лойку, лону, лопну, лосину, лохину, лощину, мийну, мину, млину, мойву, мойру, мокну, мотну, ножну, нойону, нокну, нону, нотну, овчину, ойкну, окину, омину, орну, осину, охну, пийну, погину, погну, пожну, пойму, помину, помну, порину, посну, поєну, псину, рвону, рвійну, рийну, рину, рожину, рожну, ропну, росину, росну, ротну, рощину, свину, скину, совину, сойку, сомину, сону, сохну, сяйну, твину, тину, тмину, топну, трину, угину, укину, урину, файну, хвойду, хвойна, хвойне, хвоїну, хлину, хоану, цокну, човну, чуйну, шийну, шовну, шорну, юдину, яворину, ярину, іонну, іону</warning>
    <warning id="e4">Message: Знайдено потенційну орфографічну помилку. Offset: 354. Replacement: й</warning>
    <warning id="e4">Message: Знайдено потенційну орфографічну помилку. Offset: 375. Replacement: бути, будь, біль, геть, суть, мить, БЮТ, б'ють, бити, їсть, зять, путь, БТР, битв, лють, єсть, БТІ, боти, рать, БАТЕ, Бут, бань, бате, бита, биті, бот, бут, біт, бета, бота, хіть, бите, біти, БТ, БТГ, БЮТу, БЮТі, Базь, Баль, Бат, Бата, Бате, Бату, Баті, Бень, Бет, Бете, Бець, Биць, Бунь, Бута, Бути, Буто, Буту, Буті, Буць, Віть, Гать, Гуть, Кать, Петь, Реть, Усть, Шуть, бат, бата, бати, бату, баті, бети, бето, бету, беті, бито, биту, биць, бовть, борть, боте, боту, боті, брт, буль, буте, бутс, буту, буті, бязь, біта, біте, біто, біту, біті, віть, гать, кіть, міть, сіть, фіть, хить, цить, щіть, ять</warning>
    <warning id="e4">Message: Знайдено потенційну орфографічну помилку. Offset: 380. Replacement: руським</warning>
    <warning id="e4">Message: Це слово або форма є застарілою, архаїчною або діалектною. Offset: 389. Replacement: </warning>
    <warning id="e4">Message: Знайдено потенційну орфографічну помилку. Offset: 392. Replacement: все, всіх, Сех, вех, всох</warning>
    <warning id="e4">Message: Знайдено потенційну орфографічну помилку. Offset: 397. Replacement: смислах</warning>
    <warning id="e4">Message: Знайдено потенційну орфографічну помилку. Offset: 405. Replacement: того, Того, отого</warning>
  </warnings>
  <errors/>
</root>
