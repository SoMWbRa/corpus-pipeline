<root>
  <metadata>
    <source>Суспільне Новини | Suspilne Novyny</source>
    <author>Дмитро Нагорний</author>
    <title>1,5 млн грн на проєкт реконструкції будівлі 10-ї поліклініки під ЦНАП — рішення виконкому міськради</title>
    <language>uk</language>
    <publication_time>2025-03-26T18:48+02:00</publication_time>
    <reference>https://suspilne.media/zaporizhzhia/979847-15-mln-grn-na-proekt-rekonstrukcii-budivli-10-i-polikliniki-pid-cnap-risenna-vikonkomu-miskradi/</reference>
  </metadata>
  <document>
    <h id="e1">Виконавчий комітет Запорізької міської ради (ЗМР) доручив надати 1,5 мільйона гривень фінансування для розробки проєктно-кошторисної документації реконструкції будівлі міської поліклініки під Мультицентр надання адміністративних послуг.</h>
    <p id="e2">Про це йдеться у рішеннях виконкому ЗМР № 200 та № 201 від 21 березня 2025 року.</p>
    <p id="e3">Згідно з документами, міське комунальне підприємство (КП) «ГРАДПРОЕКТ» передасть 1,5 мільйона гривень іншому комунальному підприємству «Управління капітального будівництва». Гроші повинні використати для розробки проєктно-кошторисної документації реконструкції третього корпусу поліклініки у Запоріжжі за адресою бульвар Шевченка, 25.</p>
    <p id="e4">Корпус поліклініки, про який йдеться в рішеннях виконкому, це будівля комунального некомерційного підприємства (КНП) «Міська лікарня №10» ЗМР. На її місці в майбутньому планують побудувати Мультицентр надання адміністративних послуг, свідчать дані з платформи Dream.</p>
    <h id="e5">Що відомо про реорганізацію КНП «Міська лікарня №10» ЗМР</h>
    <p id="e6">Лікарню №10, рішенням ради від 20 травня 2024 року, реорганізували та приєднали до КНП «Міська лікарня екстреної та швидкої медичної допомоги» ЗМР. Персонал ліквідованої медичної установи подав до суду, щоб скасувати рішення ради та призупинити реорганізацію лікарні на час судового процесу.</p>
    <p>Однак Третій апеляційний суд Дніпра 28 січня 2025 року колегією суддів скасував рішення першої інстанції щодо призупинення реорганізації. Водночас Запорізький окружний адміністративний 19 лютого 2025 року відмовив у визнанні протиправним та скасуванні рішення ради про реорганізацію лікарні.</p>
    <p id="e7">20 березня 2025 року Третій апеляційний суд Дніпра відкрив апеляційне провадження щодо скасування рішення Запорізького окружного суду про відмову у визнанні протиправним та скасуванні рішення ЗМР про реорганізацію лікарні №10.</p>
    <p>Детальніше про позиції сторін ми розповідали в нашому ексклюзивному матеріалі.</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 45. Replacement: ЗМІ, ЛМР, ЗІР, ПМР, ЗВР, ЗЗР, ЗМУ, ЗР, ЯМР, ЗИР, ЗМОР, ЗМІР</warning>
    <warning id="e2">Message: Знайдено потенційну орфографічну помилку. Offset: 36. Replacement: ЗМІ, ЛМР, ЗІР, ПМР, ЗВР, ЗЗР, ЗМУ, ЗР, ЯМР, ЗИР, ЗМОР, ЗМІР</warning>
    <warning id="e3">Message: Знайдено потенційну орфографічну помилку. Offset: 59. Replacement: АРТ-ПРОЕКТ, МАШПРОЕКТ, АВАНПРОЕКТ, АРТПРОЕКТ, НАЦПРОЕКТ, ПІДПРОЕКТ, РАДІОПРОЕКТ</warning>
    <warning id="e4">Message: Знайдено потенційну орфографічну помилку. Offset: 138. Replacement: ЗМІ, ЛМР, ЗІР, ПМР, ЗВР, ЗЗР, ЗМУ, ЗР, ЯМР, ЗИР, ЗМОР, ЗМІР</warning>
    <warning id="e5">Message: Знайдено потенційну орфографічну помилку. Offset: 53. Replacement: ЗМІ, ЛМР, ЗІР, ПМР, ЗВР, ЗЗР, ЗМУ, ЗР, ЯМР, ЗИР, ЗМОР, ЗМІР</warning>
    <warning id="e6">Message: Знайдено потенційну орфографічну помилку. Offset: 143. Replacement: ЗМІ, ЛМР, ЗІР, ПМР, ЗВР, ЗЗР, ЗМУ, ЗР, ЯМР, ЗИР, ЗМОР, ЗМІР</warning>
    <warning id="e7">Message: Знайдено потенційну орфографічну помилку. Offset: 192. Replacement: ЗМІ, ЛМР, ЗІР, ПМР, ЗВР, ЗЗР, ЗМУ, ЗР, ЯМР, ЗИР, ЗМОР, ЗМІР</warning>
  </warnings>
  <errors/>
</root>
