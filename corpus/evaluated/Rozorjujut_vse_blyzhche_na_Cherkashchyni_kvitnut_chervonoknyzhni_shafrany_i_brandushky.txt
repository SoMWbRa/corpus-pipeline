<root>
  <metadata>
    <source>Суспільне Новини | Suspilne Novyny</source>
    <author id="e1">Сніжана Калюжна, Анастасія Кашоїд</author>
    <title id="e2">Розорюють все ближче: на Черкащині квітнуть червонокнижні шафрани і брандушки</title>
    <language>uk</language>
    <publication_time>2025-03-26T17:28+02:00</publication_time>
    <reference>https://suspilne.media/cherkasy/979535-rozoruut-vse-blizce-na-cerkasini-kvitnut-cervonoknizni-safrani-i-branduski/</reference>
  </metadata>
  <document>
    <h></h>
    <h>Щовесни жителі села Вереміївка на Черкащині споглядають цвітіння червонокнижних шафрану та брандушки.</h>
    <p>Та нині ці рослини можуть зорати місцеві фермери, розповів Суспільному місцевий житель Валентин Гончар.</p>
    <p>За словами подружжя Валентини Бондар та Валентина Гончара, місце з червонокнижними квітами розташоване за вісім кілометрів від центру села — у полях.</p>
    <q id="e3">«У нас це місце називають, місцеві називають Барбівське болото і Барбівський ліс. Оце і є брандушки, вони на цій місцині ростуть, вони рожеві», — розповів пан Валентин.</q>
    <p>Тут, за словами пані Валентини, кожного року навесні вони спостерігають цвітіння не лише брандушки, а й шафрану:</p>
    <q>«Тут скрізь їх по узбіччі багато і зараз просто сонця мало і вони не розкриті. Це дуже гарно, це надзвичайно. Ну ви уявляєте, тут вся гора буде біла, біла від квітів. Сонце, і квіти мовби снігом покрито, ну дуже гарно. Всі узбіччя покриті шафраном, і там на низині також ростуть».</q>
    <p>Живе родина у Вереміївці близько тридцяти років, та дитиною тут бував щоліта, розповів Валентин Гончар:</p>
    <q>«Моє дитинство пройшло в цих місцях, коли до діда приїжджав на канікули. На тій стороні ще є сон трава, але її дуже-дуже мало. Поруч ще є анемони, але їх теж залишилося набагато менше, трохи».</q>
    <p>Наявність на цій території рослин, занесених до Червоної книги України, цьогоріч у березні зафіксував Київський еколого-культурний центр, розповіло подружжя:</p>
    <q>«Цікавилися, де в Черкаській області залишилися ці рослини. У цій місцевості тільки в цьому місці ростуть брандушки, і вони займають доволі велику площу».</q>
    <p>Та, на думку подружжя, невдовзі цих рослин тут може і не бути.</p>
    <q>«Розорюють ближче і ближче, раніше цього не було. І якщо будуть далі це робити, то буде змиватися ця місцина, зовсім пропаде. Я памʼятаю, які були поля, зараз вони перейшли в приватні руки. І з кожним роком ці площі збільшуються, де були дороги – вони переорюються, зменшуються», — розповів пан Валентин.</q>
    <p id="e4">Цілі галявини квітів памʼятає місцева жителька Наталія Брусник:</p>
    <q id="e5">«Із дитинства, буквально у нас за селом були цілі галявини сон-трави. На жаль, зараз трохи змінилася природа, трохи більше стало у нас дерев, заросло все, і тому ці галявини сон трави, зникають. Але у нас є ще дуже давно, тобто для нас це дуже звично, що є оці підсніжники, або шафран сітчастий, або як наші прабабусі називали його “просуреники”. Тобто перші, перші первоцвіти».</q>
    <p id="e6">Наталія Брусник працює у школі вчителькою історії. Як навесні зʼявляються перші квіти, веде дітей на екскурсію.</p>
    <q>«Звичайно, хочеться, аби ці території були під охороною, аби вони передалися нашим дітям, онукам, і ними милувалися і майбутні покоління».</q>
    <p>Тому якщо люди зберуть підписи із проханням зберегти червонокнижні рослини — готова самотужки його відвезти, говорить староста округу Тетяна Бугрій.</p>
    <q>«Дуже багато людей там ходили, я знаю, що і викопувати ті квіти, продавали на базарі, саджали в себе вдома. Я думаю, що ця територія, де знаходяться першоцвіти, не повинна бути розорана, вона повинна бути збережена, і відкрити якийсь невеличкий заповідник для цих квітів».</q>
    <p>Наразі відомо про девʼять памʼяток природи на Черкащині, де росте шафран сітчастий. Натомість брандушки кількість місць незначна — найбільший на Чигиринщині, розповіла кандидатка біологічних наук, доцентка кафедри агрономії, біологія та екології Черкаського національного університету Вікторія Осипенко.</p>
    <q>«Ці рослини потрапили на сторінки Червоної книги, бо екосистеми, в яких вони мешкають в Україні, настільки змінені. Розореність в степовій зоні у нас найвища в Європі — 85 відсотків. Тому цим рослинам просто немає де жити».</q>
    <p>За словами біологині, ці первоцвіти мають різні статуси — «вразливий» — це брандушка та «неоціненний» — йдеться про шафран сітчастий:</p>
    <q>«Брандушка має статус “вразливий”, тобто якщо людина не буде якісь заходи здійснювати, то вона може просто зникнути. А шафран сітчастий по території лісостепу більш-менш зустрічаються популяції, не такі щільні, скажімо, але більше зустрічається. І він знаходиться в статусі “неоцінений”, тобто він ще недостатньо вивчений».</q>
    <p>Аби створити таку заповідну зону у Вереміївці, її жителі мають звернутися в обласне управління екології та природних ресурсів, пояснив його керівник Віталій Петров:</p>
    <q>«Ми звертаємося до власників і користувачів земельної ділянки, заздалегідь власник та користувачі — це органи місцевого самоврядування, тобто громади. Ми звертаємось про надання згоди на створення обʼєкта природно-заповідного фонду. Якщо земельна ділянка набуває статус заповідності, то у майбутньому там не буде якоїсь незаконної забудови. Потім формуємо охоронне зобовʼязання і положення. І охоронне зобовʼязання покладається на користувачів земельної ділянки. Тобто тергромада має охороняти цю ділянку. Для того, щоб там не було або розорення, або забудови, або розпаювання».</q>
    <p>За словами Віталія Петрова, наразі статус заповідності має шістсот один обʼєкт на Черкащині. Це три з половиною відсотки загальної площі. В Україні — це майже сім відсотків. Водночас у Європі цей показник становить 15 відсотків. Утім наразі основний виклик у тому, що половина земель в регіоні — площі сільськогосподарського призначення.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 27. Replacement: Нашої, Вашої, Каші, Кашлі, Кашмір, Короїд, Кандід, Кашці, Ракоїд, Галоїд, Жабоїд, Кадмід, Карбід, Карої, Катод, Кашлів, Кашної, Кашні, Кашній, Кашнім, Кашок, Келоїд, Колоїд, Коноїд, Кубоїд, Мишоїд, Самоїд</warning>
    <warning id="e2">Message: Після голосної зі звуком і/и варто писати й або та: шафрани «й» брандушки, шафрани «та» брандушки Offset: 66. Replacement: й, та</warning>
    <warning id="e3">Message: Знайдено потенційну орфографічну помилку. Offset: 45. Replacement: Карбівське, Бабівське, Бардівське, Барсівське</warning>
    <warning id="e3">Message: Знайдено потенційну орфографічну помилку. Offset: 65. Replacement: Бабівський, Бардівський, Барсівський, Карбівський</warning>
    <warning id="e4">Message: Знайдено потенційну орфографічну помилку. Offset: 55. Replacement: Брус ник</warning>
    <warning id="e5">Message: Знайдено потенційну орфографічну помилку. Offset: 333. Replacement: пробурений, пробуреними, прокурений, прокуреними, проскурники, просунений, просуненими, просушений, просушеними, протурений, протуреними</warning>
    <warning id="e6">Message: Знайдено потенційну орфографічну помилку. Offset: 8. Replacement: Брус ник</warning>
  </warnings>
  <errors/>
</root>
