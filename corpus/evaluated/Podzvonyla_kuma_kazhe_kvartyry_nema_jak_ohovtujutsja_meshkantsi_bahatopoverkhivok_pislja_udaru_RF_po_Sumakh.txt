<root>
  <metadata>
    <source>Суспільне Новини | Suspilne Novyny</source>
    <author id="e1">Діана Крахматова, Катерина Гладенко, Тетяна Юхта</author>
    <title>«Подзвонила кума, каже: квартири нема»: як оговтуються мешканці багатоповерхівок після удару РФ по Сумах</title>
    <language>uk</language>
    <publication_time>2025-03-25T14:45+02:00</publication_time>
    <reference>https://suspilne.media/sumy/979073-podzvonila-kuma-kaze-kvartiri-nema-ak-ogovtuutsa-meskanci-bagatopoverhivok-pisla-udaru-rf-po-sumah/</reference>
  </metadata>
  <document>
    <h></h>
    <h>Внаслідок російського ракетного удару по Сумах 24 березня травмована 101 людина, серед них — 78 дорослих та 23 дитини. Троє людей перебувають у важкому стані, повідомив перший заступник Сумського міського голови Артем Кузнецов. Пошкоджено 51 будівлю. Як ліквідовували наслідки удару — у матеріалі Суспільного.</h>
    <p>Зранку 25 березня мешканці пошкоджених будинків вишикувались в чергу, аби отримати матеріали та закрити вибиті вікна та двері.</p>
    <p id="e2">«Я була на роботі, діти були самі вдома. Я живу на Металургів, тут у мене мама живе. У нас теж пошкоджені вікна, а тут подзвонила мені кума, вона в 4 підʼїзді живе, а ми в 5 і каже: квартири немає. Я прибігла, галопом, не знаю як, немає нічого. Стоїмо, бо вчора стояли нам не вистачило, позавішували ковдрами, пледами, жах», — розповіла Наталія Шлейнікова.</p>
    <p>«Як бабахнуло, летить, сину кричу: збирайся та тікай. Думали, що воно до нас не дійде», — поділилася Ірина Овчаренко.</p>
    <p id="e3">Вибух пролунав вдень 24 березня. В одній з багатоповерхівок сталася пожежа, в будинку, де мешкає Григорій Вигоняйло, майже не залишилося вцілілих вікон.</p>
    <p id="e4">«Я спав, воно як увалило. Я прокинувся — сиплеться все. Не так сильно, 2 вікна пошкоджені», — розповів Григорій Вигоняйло.</p>
    <p>Рятувальники кілька разів обстежили місце удару, говорить Олег Стрілка, під завалами нікого не знайшли. Сьогодні на допомогу приїхали підрозділи з Ромен, аби закрити розбиті дахи на будинках.</p>
    <p>«До пізнього вечора тут також працювала висотна техніка, допоки тут не почали літати над нами “шахеди”. Повернули всі наші підрозділи посилено о 6:00 ранку. Одні займаються розвантаженням будівельних матеріалів, щоб приступити максимально до відновлених робіт. Також залучена висотна техніка для того, аби демонтувати оці всі аварійні конструкції, які, боронь Боже, комусь можуть впасти на голову», — повідомив Олег Стрілка, речник ДСНС у Сумській області.</p>
    <p>Закривати необхідно понад три тисячі пошкоджених вікон, говорить фахівець гуманітарної організації «Проліска» у Сумах Ігор Клименко. Говорить: ускладнює роботу дощова погода.</p>
    <p id="e5">«У нас тут і психологи працюють, і соціальні працівники. Тобто в нас і терпаулін, і плівка — закриваємо по максимуму тепловий контур в першу чергу. Бо ви ж бачите, йде дощ, масштаби колосальні, близько 1000 тут уже на двох точках і далі. І будемо працювати і завтра цілий день, і післязавтра, тобто скільки потрібно буде, скільки будемо працювати», — розповів Ігор Клименко, фахівець ГО «Проліска» у м. Суми.</p>
    <p>Попередньо відомо про пошкоджені 51 будівлю.</p>
    <p id="e6">«Зараз ті люди, котрих житло зруйновано, вони подають заявки, отримують статус ВПО і будуть тимчасово розселені. Місця є. Наразі існують дві точки, два штаби по прийому заяв. Це дитяча лікарня на Хворостянки в укритті і садочок № 32 на Холодногірській. Там люди можуть написати заяви і зрозуміти весь алгоритм дій, що їм треба робити. взагалі», — повідомив перший заступник Сумського міського голови Артем Кузнецов.</p>
    <p id="e7">Наразі у обласній військові адміністрації повідомили про 101 поранену людину, серед яких 23 — це діти.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Крах матова</warning>
    <warning id="e1">Message: Знайдено потенційну орфографічну помилку. Offset: 27. Replacement: Гладенько, Гладченко, Гладунко</warning>
    <warning id="e2">Message: Знайдено потенційну орфографічну помилку. Offset: 345. Replacement: Олейнікова</warning>
    <warning id="e3">Message: Знайдено потенційну орфографічну помилку. Offset: 106. Replacement: Вигон яйло</warning>
    <warning id="e4">Message: Знайдено потенційну орфографічну помилку. Offset: 112. Replacement: Вигон яйло</warning>
    <warning id="e5">Message: Знайдено потенційну орфографічну помилку. Offset: 71. Replacement: Терпилі, Траулин, герпангін, тергалі, терпнула, терпнули, терпнуло, терпугів, терпузі, тетралін, турмалін</warning>
    <warning id="e5">Message: Після голосної зі звуком і/и варто писати й або та: працювати «й» завтра, працювати «та» завтра Offset: 257. Replacement: й, та</warning>
    <warning id="e6">Message: «прийому» - помилкове слово, виправлення: приймання, прийняття, спосіб, захід, раз. Offset: 161. Replacement: приймання, прийняття, спосіб, захід, раз</warning>
    <warning id="e6">Message: Після голосної зі звуком і/и варто писати й або та: укритті «й» садочок, укритті «та» садочок Offset: 218. Replacement: й, та</warning>
    <warning id="e6">Message: Після голосної зі звуком і/и варто писати й або та: заяви «й» зрозуміти, заяви «та» зрозуміти Offset: 284. Replacement: й, та</warning>
    <warning id="e7">Message: Перед нейотованими голосними варто писати в: «в» Offset: 7. Replacement: в</warning>
  </warnings>
  <errors/>
</root>
