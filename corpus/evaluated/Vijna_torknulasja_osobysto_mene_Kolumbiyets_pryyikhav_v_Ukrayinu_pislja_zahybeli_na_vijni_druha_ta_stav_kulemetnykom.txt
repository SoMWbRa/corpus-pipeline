<root>
  <metadata>
    <source>Суспільне Новини | Suspilne Novyny</source>
    <author>Маргарита Олійник, Марія Мороз</author>
    <title>«Війна торкнулася особисто мене». Колумбієць приїхав в Україну після загибелі на війні друга та став кулеметником</title>
    <language>uk</language>
    <publication_time>2025-03-26T18:49+02:00</publication_time>
    <reference>https://suspilne.media/chernivtsi/979537-vijna-torknulasa-osobisto-mene-kolumbiec-priihav-v-ukrainu-pisla-zagibeli-na-vijni-druga-ta-stav-kulemetnikom/</reference>
  </metadata>
  <document>
    <h>33-річний колумбієць з позивним Оріон приїхав воювати в Україну у 2022 році після загибелі друга на війні. Друг кликав його воювати разом, але Оріон відмовився. Зараз – воює за полеглого. У цивільному житті Оріон – медбрат, але в Україні нікому не говорив, що має медичну освіту, а хотів бути саме солдатом.</h>
    <h id="e3">Так став кулеметником у 13-й бригаді Нацгвардії «Хартія» й воював на Харківщині. Під час одного зі штурмів отримав осколкові поранення й зараз реабілітується у Чернівцях. Про військовий шлях колумбійця та мотивацію повернутися на фронт – у матеріалі Суспільне Чернівці.</h>
    <h>«Смерть друга — моя особиста трагедія»</h>
    <p>Оріон дізнався про повномасштабне вторгнення 24 лютого під час обідньої перерви. Тоді по телебаченню Колумбії показували кадри, як бронетранспортери рухалися вулицями міст України, а цивільні українці боролися проти російських військових. Через місяць друг-військовий Оріона Андреас запропонував йому разом поїхати в Україну, бо там потребували людей. Але тоді чоловік не хотів їхати.</p>
    <p id="e1">«Він вирушив сам і щодня писав мені: «Оріон, приїжджай! Тут потрібні люди. Є техніка та ресурси для боротьби. Він пройшов військові навчання й майже півтора місяця служив у штурмовому підрозділі спецпризначення», – розповідає Оріон.</p>
    <p>Якось Андреас написав Оріону, що йде на бойове завдання й напише йому опісля. Але так цього й не зробив – через три дні потрапив під мінометний обстріл й загинув.</p>
    <q>«Не хотів у це вірити. Продовжував писати йому: “Ти що, помер? Цього не може бути, ти не міг загинути”. Кілька днів потому, коли це підтвердилося, я вирішив їхати в Україну. Війна торкнулася особисто мене. Смерть мого друга — моя особиста трагедія і головна причина, чому я приїхав сюди», – каже Оріон.</q>
    <h>З медика у штурмовики</h>
    <p>Оріон каже, що цікавився історією Європи, тому знав про Україну й давно хотів відвідати Чорнобиль. Але й уявити не міг, що приїде сюди воювати.</p>
    <p>«У дитинстві я побачив документальний фільм про пожежників та інших людей, які ліквідовували наслідки вибуху реактора. Відтоді завжди мріяв побувати в цьому місці», – каже Оріон.</p>
    <p>На початку літа 2022 року він приїхав в Україну. Каже, був знайомий, який служив з його загиблим другом, але той підрозділ розформували. Тоді вирішив вступити до Нацгвардії. У Колумбії Оріон працював медбратом та поєднував роботу за фахом з веденням власного бізнесу. Однак служити пішов у штурмовики.</p>
    <p>«Я знав, що Україні зараз потрібні бійці, а не медики. Тут є спеціальні медичні групи, які допомагають. Я приїхав, щоб стати солдатом, і, якщо у мене це вийде, хочу продовжувати службу в цій ролі. Я навіть не казав нікому, що маю медичну освіту», – каже боєць.</p>
    <h>Отримав поранення під час штурму</h>
    <p>Через свою статуру Оріон став кулеметником. Вісім місяців він служив на Харківському напрямку, де під час одного із завдань отримав поранення. Тоді у бою брали участь понад сотня бійців, серед яких було 35 колумбійців.</p>
    <p>«Це був механізований штурм. Ми просунулися на половину сектора, який планували зайняти, і спершу не зустріли жодного опору. Ми впевнено рухалися вперед – усе здавалося надто простим, але раптом почався артилерійський обстріл, а потім нас почали атакувати дронами», – розповідає нацгвардієць.</p>
    <p>Коли під час бою кулемет військового перестав працювати, він почав використовувати гранати. За його словами, бійці опинилися у дуже слабкій позиції, під постійними обстрілами, й не могли просуватися далі.</p>
    <p>Бійцям наказали відступити до укріпленої позиції, де був запас боєприпасів. До неї потрібно було пройти сотню метрів, але в цей час російські військові застосували артилерію.</p>
    <q id="e2">«Мене сильно відкинуло вибухом, я не міг рухатися і не бачив свою руку, тому думав, що втратив її. За ногу не хвилювався так сильно, бо я її бачив. Мій побратим питав, що робити. Я прийшов до тями приблизно за сім хвилин і сказав йому: «Дай мені трохи часу подумати, я сам себе організую». В голові постійно повторював: «Невже я настільки слабкий? Невже я такий дурень, що зараз тут помру?».</q>
    <p>Оріон отримав осколкові поранення плеча та ноги у місцях, на які було майже неможливо накласти турнікет, – через це втратив багато крові. Втім, каже, мети операції вдалося досягти – зараз ця територія під контролем українських військ. Водночас за неї у бою полягли декілька побратимів Оріона, які теж колумбійці.</p>
    <h>Рідним сказав, що працює медиком у Східній Європі</h>
    <p>Друзі та рідні в Колумбії не знають, що Оріон пішов на війну. Їм сказав, що працює медбратом у Східній Європі. Також чоловік не публікує про службу дописи в соцмережах і просить інших не позначати його.</p>
    <p>«У своїх принципах і цінностях я завжди обираю правильний бік. Війна — це жахіття. Я бачив, як гинули люди, і це неможливо навіть уявити. Я бачив, як побратими втрачали життя через артилерійські удари, а від них залишалися лише частини тіл», – каже Оріон.</p>
    <p>Крім українців, з Оріоном служать військові з різних країн: США, Великої Британії, Аргентини, Бразилії. Між собою спілкуються простою мовою, жестами або просто вказують на предмети. Водночас колумбієць вивчив базові слова українською, як-от: «коліно», «нога», «голова», «права», «ліва».</p>
    <p>Оріону подобається бути військовим. Каже, за час служби побратими стали для нього братами.</p>
    <q>«Це не лише латиноамериканці, а й українці. Для мене, як для емігранта, який приїхав в Україну з особистих причин, дуже приємно чути слова подяки за службу. Але іноді мені здається, що я цього не заслуговую».</q>
    <p>Останні чотири місяці Оріон перебуває у Чернівцях, де реабілітується після поранення. Впродовж цього часу й до моменту повернення на фронт ним опікується Патронатна служба бригади.</p>
    <p>«Мої побратими на мене розраховують. І, коли мене запитують, чи хочу я продовжити службу після поранення, то моя відповідь завжди ствердна».</p>
    <p>Переклад: Ніка Савчак</p>
    <p id="e4">Повідомляйте про важливі події з життя вашого міста чи села команді Суспільне Чернівці — пишіть на пошту редакції новин: news.chernivtsi@suspilne.media</p>
    <p id="e5">Читайте Суспільне Чернівці у Telegram: головні новини</p>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">The number of open and close quotation marks is not equal!</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Чернівці": [мн.: називний, знахідний] Offset: 250. Replacement: суспільні Чернівці</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Чернівці": [мн.: називний, знахідний] Offset: 68. Replacement: суспільні Чернівці</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Чернівці": [мн.: називний, знахідний, кличний] Offset: 8. Replacement: суспільні Чернівці</warning>
  </warnings>
  <errors/>
</root>
