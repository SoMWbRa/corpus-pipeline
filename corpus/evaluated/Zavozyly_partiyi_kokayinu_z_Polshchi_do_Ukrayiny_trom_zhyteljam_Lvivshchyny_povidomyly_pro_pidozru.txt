<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк</author>
    <title>Завозили партії кокаїну з Польщі до України: трьом жителям Львівщини повідомили про підозру</title>
    <language>uk</language>
    <publication_time>2025-03-26T11:35+02:00</publication_time>
    <reference>https://suspilne.media/lviv/979653-zavozili-partii-kokainu-z-polsi-do-ukraini-trom-zitelam-lvivsini-povidomili-pro-pidozru/</reference>
  </metadata>
  <document>
    <h>Працівники Державного бюро розслідувань повідомили про підозру в наркоторгівлі трьом мешканцям Львівщини. За даними слідства, від січня 2025 року вони завезли з Польщі понад кілограм кокаїну.</h>
    <p>Про це повідомили у пресслужбі ДБР.</p>
    <p>Слідчі зʼясували, що із січня по березень 2025 року жителі Львівщини завезли з Польщі до України понад кілограм кокаїну вартістю 65 тисяч доларів.</p>
    <p>«Зловмисники вже домовились найближчим часом переправити в Україну ще три кілограми наркотику, загальною вартістю 260 тисяч доларів США», — йдеться у повідомленні.</p>
    <p>Фігурантів затримали під час передачі частини наркотиків. За попередніми даними ДБР, вони працювали під прикриттям правоохоронців.</p>
    <p>Під час обшуків у помешканнях правоохоронці вилучили кокаїн, мобільні телефони, банківські картки й автомобіль. Також виявили близько 400 блістерів таблеток з іншими наркотиками.</p>
    <p>Загалом у трьох жителів Львівщини вилучили понад кілограм кокаїну. Їм повідомили про підозру за ч. 3 ст. 307 Кримінального кодексу України (Незаконний збут наркотичних засобів).</p>
    <p>Санкція статті — позбавлення волі на строк до 12 років. Суд обрав для затриманих запобіжний захід у вигляді тримання під вартою без права внесення застави.</p>
  </document>
</root>
