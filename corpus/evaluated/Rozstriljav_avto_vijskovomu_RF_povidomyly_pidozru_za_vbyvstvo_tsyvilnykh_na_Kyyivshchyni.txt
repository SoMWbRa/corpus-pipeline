<root>
  <metadata>
    <source>Суспільне Новини | Suspilne Novyny</source>
    <author>Анна Рибальська</author>
    <title>Розстріляв авто: військовому РФ повідомили підозру за вбивство цивільних на Київщині</title>
    <language>uk</language>
    <publication_time>2025-03-26T15:50+02:00</publication_time>
    <reference>https://suspilne.media/kyiv/979971-rozstrilav-avto-vijskovomu-rf-povidomili-pidozru-za-vbivstvo-civilnih-na-kiivsini/</reference>
  </metadata>
  <document>
    <h>Російському військовому, який розстріляв автомобіль з двома мирними жителями в Катюжанці на Київщині, повідомили підозру.</h>
    <p>Про це повідомляє Офіс генпрокурора.</p>
    <p>Правоохоронці ідентифікували 27-річного командира гаубичного самохідно-артилерійського взводу 155-ї окремої бригади морської піхоти Тихоокеанського флоту Східного військового округу ЗС РФ.</p>
    <p>За даними слідства, 25 лютого 2022 року близько 13:00 він разом з іншим військовослужбовцем РФ перебували у тимчасово окупованому с. Катюжанка Київської області.</p>
    <p>На автодорозі з автомата вони розстріляли автомобіль з двома мирними жителями. Від отриманих поранень чоловік та жінка померли на місці.</p>
    <p>Військовому РФ повідомили підозру в порушенні законів та звичаїв війни, поєднаних з умисним вбивством за попередньою змовою групою осіб (ч. 2 ст. 28 ч. 2 ст. 438 ККУ).</p>
  </document>
</root>
