<root>
  <metadata>
    <source>Суспільне Новини | Suspilne Novyny</source>
    <author>Маргарита Олійник, Наталія Рущак</author>
    <title>У скількох буковинців виявили хворобу Лайма від початку року та як вберегтися</title>
    <language>uk</language>
    <publication_time>2025-03-26T15:40+02:00</publication_time>
    <reference>https://suspilne.media/chernivtsi/979945-u-skilkoh-bukovinciv-viavili-hvorobu-lajma-vid-pocatku-roku-ta-ak-vberegtisa/</reference>
  </metadata>
  <document>
    <h>За два місяці цього року на Буковині зареєстрували 17 випадків хвороби Лайма. Торік за цей час було сім випадків. Також у березні з однієї людини зняли кліща, який був інфікований.</h>
    <p id="e1">Це Суспільному повідомив лікар-епідеміолог обласного центру контролю та профілактики хвороб Юрій Падурару.</p>
    <p>14 випадків зареєстрували у Чернівецькому районі, більшість з них – у Чернівцях. Ще три – у Дністровському районі.</p>
    <p id="e2">«Серед дітей зареєстрували три випадки хвороби Лайма, а за цей період 2024 року – один», – повідомив Падурару.</p>
    <p id="e3">За інформацією Падурару, у березні фахівці центру дослідили 43 кліщі, які зібрані в природних вогнищах – у трьох виявили збудник хвороби. Ще сім кліщів зняли з людей – збудник виявили в одного.</p>
    <h>Де та коли найчастіше кусають кліщі</h>
    <p id="e4">Багато укусів виявляють після відвідувань парків Чернівців. Також після поїздок на дачі, до річки або лісу. Про це у коментарі Суспільному розповідала лікарка-епідеміолог Наталія Захарюк.</p>
    <p>«Коли люди відвідують ліс чи приходять з дачних ділянок, то мають себе оглянути на наявність кліщів. Бо чим менше перебуває кліщ на тілі, тим меншою є вірогідність інфікування хворобою Лайма», – розповідає епідеміологиня.</p>
    <h>Що робити, якщо вкусив кліщ</h>
    <p>Якщо людина помітила укус й змогла зняти кліща впродовж однієї-двох годин, то навіть, якщо кліщ інфікований, ймовірність захворювання є меншою. Якщо кліщ перебуває в тілі людини, вона може мати температуру, а також від 3 до 30 днів відчувати слабкість.</p>
    <p>Характерним симптомом хвороби Лайма є почервоніння діаметром 5-6 сантиметрів від місця укусу, яке має форму овалу.</p>
    <p>Людина може звернутися до сімейного лікаря або інфекціоніста, які направлять епідеміологам термінове повідомлення про підозру на хворобу Лайма або інше захворювання.</p>
    <p>Також людина може самостійно звернутися в лабораторію обласного центру контролю та профілактики хвороб на вулиці Гакмана, 7, де визначать, чи був кліщ інфікований хворобою Лайма.</p>
    <p>Такі дослідження – платні.</p>
    <h>Що відомо про хворобу Лайма (бореліоз)</h>
    <p id="e5">Борелії – це бактерії, переносниками яких є іксодові кліщі та які під час укусу потрапляють в тіло людини й можуть стати причиною так званої хвороби Лайма. Про це повідомляють у МОЗ.</p>
    <p>Первинними симптомами цієї хвороби є гарячка, головний біль, сильна втома та часто – характерна червона пляма в місці укусу (еритема), яка з часом більшає і стає схожою на мішень. Іншими проявами хвороби Лайма можуть бути біль у суглобах, серці чи частковий параліч обличчя або шиї.</p>
    <p>Якщо в перші тижні, а краще – дні, не зупинити хворобу Лайма курсом антибіотиків або не завершити її лікування, вона перейде в хронічну форму, яка не піддається ефективній медикаментозній терапії. Що більше часу минуло від укусу, то важче лікувати хворобу.</p>
    <p>Наразі для людей вакцини від хвороби Лайма немає, а для собак є.</p>
    <h id="e6">Що відомо кліщовий інцефаліт</h>
    <p>За інформацією МОЗ, вірус енцефаліту найчастіше передається людині через укус кліща.</p>
    <p>Енцефаліт – це запалення головного мозку, що, як наслідок, може призвести до паралічу та смерті пацієнта. Специфічних ліків проти енцефаліту немає – тільки симптоматичне лікування вдома чи в лікарні в разі важкого перебігу.</p>
    <p>Найкращий захист від кліщового енцефаліту – це завчасна вакцинація. Це щеплення поки не входить до пакета гарантованих НСЗУ медичних послуг, і коштом платників податків вакцину поки не закуповують. Тому вакцинуватися потрібно власним коштом.</p>
    <p>В Україні зареєстрована та доступна в низці аптек та клінік вакцина від енцефаліту для дорослих та дітей. Потрібно отримати три дози вакцини. Інтервал між першою та другою дозою 1-3 місяці, між другою та третьою – 5-12 місяців. Першу бустерну дозу вводять через 3 роки, наступні – кожні 5 років після останньої бустерної дози.</p>
    <p>Кліщовий енцефаліт має сезонність – зустрічається з ранньої весни й до пізнього літа. Щеплення від кліщового енцефаліту рекомендовано робити взимку або ранньою весною, але не пізніше 2 тижнів до активного етапу в життєдіяльності кліщів.</p>
    <p>Вакцинація від кліщового вірусного енцефаліту передусім потрібна людям, які багато перебувають на природі: військові, лісники, туристи, рибалки, вівчарі тощо.</p>
    <p id="e7">Повідомляйте про важливі події з життя вашого міста чи села команді Суспільне Чернівці — пишіть на пошту редакції новин: news.chernivtsi@suspilne.media</p>
    <p id="e8">Читайте Суспільне Чернівці у Telegram: головні новини</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 97. Replacement: Падура, Падуру</warning>
    <warning id="e2">Message: Знайдено потенційну орфографічну помилку. Offset: 101. Replacement: Падура, Падуру</warning>
    <warning id="e3">Message: Знайдено потенційну орфографічну помилку. Offset: 15. Replacement: Падура, Падуру</warning>
    <warning id="e4">Message: Знайдено потенційну орфографічну помилку. Offset: 179. Replacement: Загарюк, Захарук</warning>
    <warning id="e5">Message: Знайдено потенційну орфографічну помилку. Offset: 0. Replacement: Бореллі, Борелі, Борелів, Бонелії</warning>
    <warning id="e6">Message: Знайдено потенційну орфографічну помилку. Offset: 19. Replacement: енцефаліт</warning>
    <warning id="e7">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Чернівці": [мн.: називний, знахідний] Offset: 68. Replacement: суспільні Чернівці</warning>
    <warning id="e8">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Чернівці": [мн.: називний, знахідний, кличний] Offset: 8. Replacement: суспільні Чернівці</warning>
  </warnings>
  <errors/>
</root>
