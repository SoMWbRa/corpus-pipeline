<root>
  <metadata>
    <source>Суспільне Новини | Suspilne Novyny</source>
    <author>Євген Мороз</author>
    <title>Олег Плотницький завершив карʼєру в збірній Україні на тлі тривалих конфліктів з президентом ФВУ: хронологія подій</title>
    <language>uk</language>
    <publication_time>2025-03-25T17:47+02:00</publication_time>
    <reference>https://suspilne.media/sport/979147-oleg-plotnickij-zaversiv-kareru-v-zbirnij-ukraini-na-tli-trivalih-konfliktiv-z-prezidentom-fvu-hronologia-podij/</reference>
  </metadata>
  <document>
    <h>Лідер збірної України з волейболу Олег Плотницький раптово завершив карʼєру в національній команді. Сталося це більш ніж через рік після його останнього поєдинку у складі збірної.</h>
    <p>Плотницький потрапив до розширеного списку збірної України з волейболу на матчі 2025 року. І, за словами президента Федерації волейболу України Михайла Мельника, навіть погодився приїхати до команди, хоча й хотів «почути відповіді» на певні питання.</p>
    <p>Сам Плотницький спершу заперечив приїзд до національної команди. А через кілька днів публічно оголосив про завершення карʼєри в збірній Україні.</p>
    <p>Мотиви такого рішення Плотницький не повідомляв. Втім ухвалене воно було на тлі тривалих конфліктів волейболіста з президентом Федерації волейболу України, а також неприїзду до національної команди на матчі 2024 року.</p>
    <p id="e1">Суспільне Спорт розповідає про хронологію конфліктів Олега Плотницького з Федерацією волейболу України та її президентом Михайлом Мельником.</p>
    <h>2018 рік: травма та звинувачення на відсутність звʼязку з Федерацією волейболу України</h>
    <p>Конфлікт у 2018 році між Плотницьким і Мельником розгорнувся довкола пропуску волейболістом матчів збірної України у відборі на Євро. Плотницький послався на травму плеча, якої зазнав у попередніх іграх у Золотій Євролізі, але не повідомив вчасно про неї федерацію і через це не отримав компенсацію.</p>
    <p>Втім, Плотницький також відзначив, що його рішення зробити операцію «засмутило» Михайла Мельника. «До мене дійшла версія, що президент засмутився через те, що я не подзвонив і не попередив, що буду робити операцію», — говорив волейболіст в інтервʼю Sport Arena.</p>
    <p id="e2">Через несвоєчасне повідомлення про операцію федерація, як стверджував Плотницький, відмовила у фінансуванні витрат на хірургічну процедуру і відновлення, що коштували 25 тисяч євро. Частину грошей (суму в 11 тисяч євро) погасила «Монца» — італійський клуб, куди волейболіст перейшов ще у листопаді 2017 року.</p>
    <p>Крім історії з операцією, Плотницький був незадоволений відсутністю комунікації з президентом федерації волейболу України. Надалі ця претензія стане однією з основних від екскапітана збірної України до очільника федерації, хоча й сам Михайло Мельник у відповідь звинувачував гравця у небажанні комунікувати.</p>
    <h>2019 рік: розмови про зміни спортивного громадянства і «зіркова хвороба» Плотницького</h>
    <p>Того ж року, уже після травми, конфлікт між Плотницьким і Мельником набув іншого розрізу. Однією з причин був неприїзд Олега у збірну на вирішальні матчі відбору до Євро – це сталося зокрема через розбіжності між президентом та гравцем.</p>
    <p>Мельник у відповідь на це почав звинувачувати Плотницького у «зірковій хворобі», стверджуючи, що не має жодних проблем щодо його приїзду в національну команду. «В нього давно є зіркова хвороба. Якщо в команді є сильний гравець, але він вносить розлад, то краще грати без нього».</p>
    <p>Ба більше: Мельник також заявляв про можливість зміни ним спортивного громадянства на її фоні. І хоча сам волейболіст публічно стверджував, що немає подібних планів, визнавав: пропозиції від інших збірних у нього були.</p>
    <h>2023 рік: розбіжність між збірною та федерацією через «організаційні недопрацювання»</h>
    <p>З моменту попереднього публічного конфлікту між Плотницьким та Мельником минуло чотири роки. З того часу збірна України змогла досягти низки високих результатів – зіграла у чвертьфіналах Євро та чемпіонату світу, доходила до фіналу Золотої Євроліги. А на початку повномасштабного вторгнення у Федерації волейболу України висловили публічну подяку Плотницькому за активну участь у поширенні інформації щодо війни, що у підсумку допомогло досягти повного відсторонення Росії та Білорусі від міжнародних стартів.</p>
    <p>Утім, вже на наступний рік після початку повномасштабної війни розгорнувся новий конфлікт між Плотницьким та федерацією. Збірна зібралася на перші матчі року у Золотій Євролізі, вийшла до фіналу турніру, але була готова бойкотувати подальші матчі. Як повідомляли в ЗМІ, розбіжності між командою, яка на той момент охрестила себе «золотим поколінням» і федерацією виникли через «фінансові й організаційні чинники» (відсутність премій за фінал Золотої Євроліги та розташування команди у Варшаві замість Риги).</p>
    <p id="e3">У підсумку розбіжності були подолані з «мінімальною» втратою: виключенням зі складу звʼязуючого Віталія Щиткова. Загалом у 2023 році збірна зіграла на чотирьох турнірах: Золотій Євролізі, Кубку претендентів, чемпіонаті Європи, а також олімпійській кваліфікації.</p>
    <h>2024 рік: зміна тренера і неприїзд до збірної</h>
    <p id="e4">У 2024 році збірна України з волейболу змінила головного тренера чоловічої команди. Замість Угіса Крастіньша, який працював з командою з 2017 року, її очолив Рауль Лосано — рішення, яке «болісно» зустрів Олег Плотницький, відзначивши відсутність діалогу федерації з гравцями щодо цього питання.</p>
    <p>А вже у квітні Плотницький та ще сім представників основи збірної України з волейболу повідомили про неприїзд до національної команди. Сам лідер команди пояснив рішення потребою у відновленні та відсутності великих міжнародних стартів, тоді як президент Федерації волейболу України назвав подібну позицію «саботажем», а гравців, які відмовилися приїхати на збір — «зрадниками».</p>
    <p>Очільник ФВУ навіть був готовий піти на радикальніші заходи: відмовляти у трансфері волейболістам, що виступають у закордонних клубах та не прибули до табору національної команди. Втім, вже у вересні Мельник повідомив про прогрес у контексті повернення цих волейболістів до команди на матчі 2025 року — хоча й тоді про Плотницького не йшлося.</p>
    <q id="e5">«Наче всі висловили готовність грати. Знаю, що телефонували Раулю Лосано “відказники”, і мені дехто телефонував, що вони готові. Якщо Лосано вважає за потрібне, що вони мають грати, то вони готові. Знаю, що всі, крім Плотницького [телефонували], але, може, він в останній момент розмовляв [з Лосано]. А решта висловили бажання», — говорив президент Федерації волейболу України в ексклюзивному коментарі для Суспільне Спорт.</q>
    <h>2025 рік: завершення карʼєри Плотницьким у збірній Україні, плани піти у президенти Федерації?</h>
    <p>До збірної України з волейболу Олег Плотницький вирішив не повертатися: оголосив про завершення міжнародної карʼєри. А у майбутньому не виключає боротьбу за місце президента Федерації волейболу України.</p>
    <q id="e6">«Я ще не піду, ще трохи пограю. Якби можна було, то я б пішов. Але думаю, я не зможу просто грати і займатися всіма питанням, всі плани втілювати в життя», — сказав Плотницький в коментарі Xsport.</q>
    <h>Олег Плотницький у збірній Україні з волейболу: що відомо</h>
    <ul>
      <li id="e7">Дебютував за дорослу збірну України на офіційному рівні у матчах відбору на чемпіонат світу-2018.</li>
      <li>Разом зі збірною України взяв участь на трьох чемпіонатах Європи: у 2019 та 2023 роках доходив до чвертьфіналу, а у 2021-му — до 1/8 фіналу.</li>
      <li id="e8">Учасник чемпіонату світу-2022. Разом з командою дійшов до чвертьфіналу — найкращий результат в її історії.</li>
      <li id="e9">На рахунку Плотницького також перемога зі збірною України у Золотій Євролізі в 2017 році та два фінали — у 2021-му та 2023-му.</li>
    </ul>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Спорт": [ч.р.: називний, знахідний] Offset: 0. Replacement: суспільний Спорт</warning>
    <warning id="e2">Message: Знайдено потенційну орфографічну помилку. Offset: 230. Replacement: Гонца, Мона, Монса, Моцна</warning>
    <warning id="e3">Message: «зв'язуючого» - помилкове слово, виправлення: що зв'язує, що сполучає, що поєднує, зв'язувальний, в'язальний; сполучний; єднальний; поєднавчий; поєднальний; розігрувач. Offset: 84. Replacement: що зв'язує, що сполучає, що поєднує, зв'язувальний, в'язальний; сполучний; єднальний; поєднавчий; поєднальний; розігрувач</warning>
    <warning id="e4">Message: Знайдено потенційну орфографічну помилку. Offset: 98. Replacement: Крістіна, Красіна, Крістінина, Растіньяк, Растіньяка, Красунька, Красінська</warning>
    <warning id="e4">Message: Знайдено потенційну орфографічну помилку. Offset: 164. Replacement: Лосино</warning>
    <warning id="e5">Message: Знайдено потенційну орфографічну помилку. Offset: 66. Replacement: Лосино</warning>
    <warning id="e5">Message: Це слово є жаргонним Offset: 74. Replacement: </warning>
    <warning id="e5">Message: Знайдено потенційну орфографічну помилку. Offset: 134. Replacement: Лосино</warning>
    <warning id="e5">Message: Знайдено потенційну орфографічну помилку. Offset: 292. Replacement: Лосино</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 407. Replacement: суспільний Спорт</warning>
    <warning id="e6">Message: Після голосної зі звуком і/и варто писати й або та: грати «й» займатися, грати «та» займатися Offset: 98. Replacement: й, та</warning>
    <warning id="e7">Message: Потенційна орфографічна помилка Offset: 86. Replacement: </warning>
    <warning id="e8">Message: Потенційна орфографічна помилка Offset: 19. Replacement: </warning>
    <warning id="e9">Message: Перед словами, що починаються на в, ф або збігом приголосних із в, ф пишемо у: «у» 2017 Offset: 77. Replacement: у</warning>
  </warnings>
  <errors/>
</root>
