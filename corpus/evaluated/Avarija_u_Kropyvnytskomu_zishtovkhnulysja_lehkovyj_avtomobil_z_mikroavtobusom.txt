<root>
  <metadata>
    <source>Суспільне Новини | Suspilne Novyny</source>
    <author>Ірина Куницька, Василь Левицький</author>
    <title>Аварія у Кропивницькому: зіштовхнулися легковий автомобіль з мікроавтобусом</title>
    <language>uk</language>
    <publication_time>2025-03-26T11:50+02:00</publication_time>
    <reference>https://suspilne.media/kropyvnytskiy/979703-zistovhnulisa-legkovij-avtomobil-z-mikroavtobusom-avaria-u-kropivnickomu/</reference>
  </metadata>
  <document>
    <h></h>
    <h>26 березня на перехресті вулиць Покровська та Арсенія Тарковського у Кропивницькому зіштовхнулися легковий автомобіль з вантажним мікроавтобусом.</h>
    <p>Про це повідомив кореспондент Суспільного з місця події.</p>
    <p>Об 11:30, коли він приїхав на місце, де сталась аварія, мікроавтобус лежав на боці, а інша машина була з пошкодженнями.</p>
    <p>Михайло Оганесян, який був за кермом мікроавтобуса та їхав вулицею Арсенія Тарковського в бік набережної річки Інгул, розповів, що аварія сталась об 11:00. Він не травмувався.</p>
    <q id="e1">«Став на знак, повернув голову наліво, подивився – немає нікого, та й поїхав собі. Аж тут ударив і поїхав собі далі (інший водій – ред.), а мене перевернуло. Він “летів” – бачте, навіть гальмівного шляху немає. Я його не бачив. В лівий бік мене вдарив, машина перекинулась, решти не памʼятаю – в шоці. Двері відкрив, він допоміг вилізти з машини. Ще з ним не розмовляли».</q>
    <p>Зі слів водія, «швидку» не викликали.</p>
    <q>«Поліція приїхала. Є знак “Дати дорогу”, я став. Скільки тут ширина (дороги – ред.) – я його не бачив».</q>
    <p>Фахівчиня зі звʼязків з громадськістю та пресою Центру екстреної медичної допомоги та медицини катастроф у Кіровоградській області Олена Шматкова підтвердила, що «швидку» ніхто не викликав.</p>
    <p id="e2">Патрульні, які приїхали на місце, під час зйомки ситуацію не коментували, пояснивши, що потрібен час для зʼясування обставин. Пізніше інформацію телефоном надав речник патрульної поліції Дмитро Поперешняк.</p>
    <q>«Водій мікроавтобуса під час проїзду нерегульованого перехрестя не надав перевагу в русі легковику, який рухався головною дорогою, внаслідок чого сталося зіткнення. Від удару мікроавтобус розпочав некерований рух та перекинувся. На щастя, ніхто не травмувався».</q>
    <p>За словами речника, на водія мікроавтобуса склали протокол за статтею 124 «Порушення правил дорожнього руху, що спричинило пошкодження транспортних засобів». Санкція статті – 850 гривень штрафу або позбавлення права керування транспортними засобами на строк від шести місяців до одного року.</p>
  </document>
  <warnings>
    <warning id="e1">Message: Ця форма не відповідає мовній нормі Offset: 296. Replacement: </warning>
    <warning id="e2">Message: «зйомки» - помилкове слово, виправлення: знімання, фільмування. Offset: 42. Replacement: знімання, фільмування</warning>
    <warning id="e2">Message: Знайдено потенційну орфографічну помилку. Offset: 194. Replacement: Попередня, Попередник, Поперечник</warning>
  </warnings>
  <errors/>
</root>
