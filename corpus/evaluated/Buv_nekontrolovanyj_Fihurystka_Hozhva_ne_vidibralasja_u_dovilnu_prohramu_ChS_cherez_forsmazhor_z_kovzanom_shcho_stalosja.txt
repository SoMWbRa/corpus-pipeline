<root>
  <metadata>
    <source>Суспільне Новини | Suspilne Novyny</source>
    <author id="e1">Катерина Макаревська, Євген Мороз</author>
    <title id="e2">«Був неконтрольований». Фігуристка Гожва не відібралася у довільну програму ЧС через форс-мажор з ковзаном: що сталося</title>
    <language>uk</language>
    <publication_time>2025-03-26T21:48+02:00</publication_time>
    <reference>https://suspilne.media/sport/980227-buv-nekontrolovanij-figuristka-gozva-ne-vidibralasa-u-dovilnu-programu-cs-cerez-fors-mazor-z-kovzanom-so-stalosa/</reference>
  </metadata>
  <document>
    <h id="e3">Українська фігуристка Анастасія Гожва не відібралася у довільну програму чемпіонату світу-2025, який розпочався у Бостоні.</h>
    <p id="e4">Чемпіонат світу з фігурного катання стартував зі змагань у короткій програмі жінок, куди заявилися 33 спортсменки. Серед них була і представниця України Анастасія Гожва, яка боролася за відбір у довільну програму — мала потрапити до топ-24 за підсумками свого прокату.</p>
    <p id="e5">Суспільне Спорт — ексклюзивний транслятор чемпіонату світу з фігурного катання. Дивіться пряму трансляцію змагань на сайті і телеканалі Суспільне Спорт, а також на місцевих каналах Суспільного.</p>
    <p id="e6">Втім Гожва першою з учасниць короткої програми втратила шанси на відбір до довільної. За свій виступ українська фігуристка отримала лише 37.54 бала — на 16.1 менше за свій топрезультат сезону.</p>
    <p id="e7">На низьку оцінку Гожви вплинули, зокрема, два падіння. Загалом же українська фігуристка виконала усі стрибкові елементи з грубими помилками.</p>
    <p id="e8">Після прокату українська фігуристка пояснила в ексклюзивному коментарі для Суспільне Спорт, що такий результат на чемпіонаті світу спричинений двома факторами: зламаним ковзаном, а також сильним болем у нозі, який вона відчула напередодні старту на чемпіонаті світу. На сам прокат Гожва у підсумку вийшла з тейпом на правому ковзані.</p>
    <q id="e9">«Я розуміла, що такий варіант може бути, ще на ранковому тренуванні. Відчула дискомфорт ще [у вівторок], і [у день старту ЧС] підтвердилося, що в мене зовсім зламався черевик. Я відчувала дуже сильний біль у правій нозі. Думаю, можна було побачити на відео, що черевик замотаний тейпом, моя нога — також. Ми намагалися врятувати ситуацію, як могли, у тому числі команда Jackson».</q>
    <p>«На жаль, так вийшло. Черевик уже був неконтрольований, він просто підгинався в різні боки. Мені також дуже прикро за цей прокат, бо підготовка була дійсно дуже якісною і дуже насиченою. Я була готова до цих змагань».</p>
    <p>За словами фігуристки, в минулі сезони вона також часто мала проблеми з ковзанами. Однак після зміни постачальника вперше зіштовхнулася з такою ситуацією цього сезону.</p>
    <p>«Перше тренування, з якого викладали відео, пройшло якісно, без зривів. Я відчувала себе комфортно, впевнено, мене нічого не турбувало. Уже на другому тренуванні ввечері я відчула трішки дискомфорт у правій нозі. Але при цьому черевик ще був досить робочий. За моїми відчуттями я ще могла на ньому кататися».</p>
    <q id="e10">«А сьогодні [у середу] на тренуванні я вийшла на лід і зрозуміла, що ковзани не слухаються: просто рандомно їде права нога. На жаль, таке буває. Якщо в минулих сезонах у мене була проблема, що ковзани іншої моделі ламалися буквально за один-два місяці й перед чемпіонатом світу-2024 я за два місяці змінила три пари ковзанів, то в цьому році такого не було. Я вже майже рік каталася на одних ковзанах, добре себе почувала, зовсім не було проблем. І саме через це прикро, що це сталося на головному старті сезону, до якого я дійсно була дуже готова».</q>
    <p id="e11">Невихід до довільної програми Гожви означає втрату шансу здобути ліцензію на Олімпіаду-2026 саме на чемпіонаті світу. Втім таку можливість українська фігуристка матиме ще на ліцензійному турнірі, що відбудеться у вересні в Китаї.</p>
    <p>«Я, звісно, засмучена, що так вийшло. Я б хотіла якісніший прокат. Попереду ще чемпіонат України, тому зараз по приїзду буду змінювати ковзани, намагатися за ці пʼять днів трішки кататися, щоб все ж таки більш позитивно закінчити сезон. І сподіваюся, буду боротися за олімпійську квоту в Китаї. Бо це дійсно була моя мрія, для якої я дуже багато працюю. Сподіваюся, що ця можливість ще буде».</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 9. Replacement: Макарівська</warning>
    <warning id="e2">Message: Знайдено потенційну орфографічну помилку. Offset: 35. Replacement: Гужва, Дожва, Гожа</warning>
    <warning id="e3">Message: Знайдено потенційну орфографічну помилку. Offset: 32. Replacement: Гужва, Дожва, Гожа</warning>
    <warning id="e3">Message: Потенційна орфографічна помилка Offset: 84. Replacement: </warning>
    <warning id="e4">Message: Знайдено потенційну орфографічну помилку. Offset: 163. Replacement: Гужва, Дожва, Гожа</warning>
    <warning id="e4">Message: За правописом 2019 компонент топ- із числівниками не поєднуваний Offset: 233. Replacement: найкращі 24, найбільші 24</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Спорт": [ч.р.: називний, знахідний] Offset: 0. Replacement: суспільний Спорт</warning>
    <warning id="e5">Message: Після голосної зі звуком і/и варто писати й або та: сайті «й» телеканалі, сайті «та» телеканалі Offset: 123. Replacement: й, та</warning>
    <warning id="e5">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 136. Replacement: суспільний Спорт</warning>
    <warning id="e6">Message: Знайдено потенційну орфографічну помилку. Offset: 5. Replacement: Гужва, Дожва, Гожа</warning>
    <warning id="e7">Message: Знайдено потенційну орфографічну помилку. Offset: 17. Replacement: Гужви, Дожви, Гожий, Гожій</warning>
    <warning id="e8">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Спорт": [ч.р.: називний, знахідний] Offset: 75. Replacement: суспільний Спорт</warning>
    <warning id="e8">Message: Знайдено потенційну орфографічну помилку. Offset: 281. Replacement: Гужва, Дожва, Гожа</warning>
    <warning id="e8">Message: Знайдено потенційну орфографічну помилку. Offset: 307. Replacement: типом, темпом, Тейтом, вейпом</warning>
    <warning id="e9">Message: Знайдено потенційну орфографічну помилку. Offset: 279. Replacement: типом, темпом, Тейтом, вейпом</warning>
    <warning id="e10">Message: Це слово є жаргонним Offset: 99. Replacement: </warning>
    <warning id="e10">Message: Потенційна орфографічна помилка Offset: 272. Replacement: </warning>
    <warning id="e11">Message: Знайдено потенційну орфографічну помилку. Offset: 30. Replacement: Гужви, Дожви, Гожий, Гожій</warning>
  </warnings>
  <errors/>
</root>
