<root>
  <metadata>
    <source>Суспільне Новини | Suspilne Novyny</source>
    <author>Денис Шапошніков</author>
    <title>У Чернігові попередньо погодили концепцію єдиного стенда з фото всіх місцевих загиблих захисників та захисниць України</title>
    <language>uk</language>
    <publication_time>2025-03-25T16:38+02:00</publication_time>
    <reference>https://suspilne.media/chernihiv/979241-u-cernigovi-poperedno-pogodili-koncepciu-edinogo-stenda-z-foto-vsih-miscevih-zagiblih-zahisnikiv-ta-zahisnic-ukraini/</reference>
  </metadata>
  <document>
    <h>У Чернігові під час спільної зустрічі рідних та близьких загиблих військових з заступницею міського голови Вікторією Пекур та начальником міського управління культури Олександром Шевчуком попередньо погодили концепцію єдиного стенда з фото всіх місцевих загиблих захисників та захисниць України.</h>
    <p>Про це повідомляє пресслужба Чернігівської міськради.</p>
    <p>Встановити цей стенд планують біля Катерининського собору (ліворуч, якщо дивитися на храм).</p>
    <q id="e1">«Обговорили й попередньо затвердили місце та концепцію майбутньої меморіалізації всіх загиблих у формі великого стенду з фотографіями. Концепція полягає в тому, що ми акцентуємо увагу на важливості гідного вшанування памʼяті полеглих воїнів у визначеному місці, де є відповідні умови. На наш погляд, цей духовний трикутник складається з Катерининської церкви, як гарнізонної козацької церкви, де відспівують наших воїнів, майбутнього меморіального знака (праворуч від церкви) та великого стенду з фотографіями всіх загиблих, який планується розмістити ліворуч», – говорить Олександр Шевчук.</q>
    <p>Нагадаємо, що одним із семи пунктів листа-звернення до обласної військової адміністрації від ініціативної групи, до якої входять рідні захисників і захисниць України, — є збільшення кількості стендів з фотографіями загиблих на «Алеї героїв» у Чернігові та зробити їх постійними.</p>
    <p>Наразі на «Алеї героїв» 30 стендів, на яких фотографії 60 бійців. Над збором інформації для них працює міське управління культури та туризму спільно з обласним терцентром комплектування та соціальної підтримки, каже Шевчук.</p>
    <q id="e2">«Продовжити кількість стендів можна, але який від цього буде сенс, не зрозуміло за двома причинами. Перше, ми не знаємо кількості і ми не знаємо, на скільки вони безпосередньо на площині будуть влаштовані, враховуючи, що ця цифра динамічна. Ми не можемо сказати, що ця цифра зупиняється в цьому місці і ці стенди закінчуються. У нас сьогодні йде війна».</q>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "великого": [ч.р.: родовий, знахідний (іст.), с.р.: родовий] і "стенду": [ч.р.: давальний, місцевий]. Можливо, вжито невнормований родовий відмінок ч.р. з закінченням -у/-ю замість -а/-я (така тенденція є в сучасній мові)? Offset: 103. Replacement: великого стенда, великому стенду, великім стенду</warning>
    <warning id="e1">Message: Знайдено плеоназм, краще: «наголошувати» Offset: 167. Replacement: наголошувати, акцентуємо, звернути увагу (на)</warning>
    <warning id="e1">Message: Потенційна помилка: прикметник не узгоджений з іменником: "великого": [ч.р.: родовий, знахідний (іст.), с.р.: родовий] і "стенду": [ч.р.: давальний, місцевий]. Можливо, вжито невнормований родовий відмінок ч.р. з закінченням -у/-ю замість -а/-я (така тенденція є в сучасній мові)? Offset: 479. Replacement: великого стенда, великому стенду, великім стенду</warning>
    <warning id="e2">Message: Після голосної зі звуком і/и варто писати й або та: кількості «й» ми, кількості «та» ми Offset: 130. Replacement: й, та</warning>
    <warning id="e2">Message: Після голосної зі звуком і/и варто писати й або та: місці «й» ці, місці «та» ці Offset: 301. Replacement: й, та</warning>
  </warnings>
  <errors/>
</root>
