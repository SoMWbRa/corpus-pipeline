<root>
  <metadata>
    <source>Суспільне Новини | Suspilne Novyny</source>
    <author id="e1">Оксана Солопко, Поліна Гончаренко</author>
    <title>Від 25 до 40 тисяч гривень отримують породіллі за народження у пологовому у Хоролі на Полтавщині</title>
    <language>uk</language>
    <publication_time>2025-03-26T17:30+02:00</publication_time>
    <reference>https://suspilne.media/poltava/980027-vid-25-do-40-tisac-griven-otrimuut-porodilli-za-narodzenna-u-pologovomu-u-horoli-na-poltavsini/</reference>
  </metadata>
  <document>
    <h id="e2">21 породілля цьогоріч отримала виплати за те, що народжувала у пологовому відділені Хорольської міської лікарні. Таку одноразову матеріальну допомогу до 40 тисяч надають як заохочення, аби й інші жінки народжували у цьому закладі і він продовжував працювати.</h>
    <p>Про це Суспільному розповів Хорольський міський голова Сергій Волошин.</p>
    <p>«Порушилося питання про закриття пологового будинку. Громаді дуже важко добиратися до Полтави, чи до Миргорода, чи до Лубен. Була надана пропозиція депутатам на розгляд, і в підтримку ми виділили 5 мільйонів коштів для підтримки тих мамок, які народжують у місті Хоролі», — повідомив Сергій Волошин.</p>
    <p>Жінки, які народжують у Хорольському пологовому відділені, можуть отримати від 25 до 40 тисяч гривень. Від 18 лютого цього року таку матеріальну допомогу виплатили 21 породіллі. Серед них і місцева жителька Карина Шандиба.</p>
    <p id="e3">«Коли я народила, і пройшло менше місяця, здається, то виплатила мені Хорольська громада. Прийшло мені на рахунок 40 тисяч гривень. Якось так ще не планували, що ми за них купимо. А може просто поступово вони підуть на підгузки. Дитинці там то підгузки, то одежка, швидко вона дуже росте», — розповіла породілля Карина Шандиба.</p>
    <p>Таку допомогу впровадили для покращення та стимулювання рівня народжуваності в громаді.</p>
    <p id="e4">«Звісно, що я боялася і переживала. Я дізнавалась, якщо що, де я буду народжувати. До Полтави, наприклад, не близький світ. Якщо не дай Бог вночі в мене починається процес родів, хто мене повезе в комендантську годину у Полтаву. Це ж звісно, що я переживала. І дівчата там писали, що будемо йти до міського голови просить (щоб не закривали пологове відділення – ред.)», — додала Карина Шандиба.</p>
    <p>«Ми з Кременчуцького району, найближчий пологовий в нас тут знаходиться. Ми приїхали сюди народжувати. У нас були партнерські пологи з чоловіком. У нас це третя дитинка, хлопчик довгоочікуваний. Ми дуже вдячні нашому пологовому, що вони працюють, бо збиралися закрити відділення перед Новим роком. Ми дуже хвилювалися, щоб його не закрили, бо ми вже тут народжували. Будемо подавати документи, збирати, як випишуть нас додому, зробимо свідоцтво, всі належні документи, переліки, подамо», — розповіла породілля Тетяна Цапенко.</p>
    <p>Для того, щоб оформити допомогу, потрібно подати заяву, копії паспортів батьків, свідоцтва про народження, ідентифікаційний номер та банківський документ про реквізити картки. У разі народження двох і більше дітей виплата надається на кожну дитину.</p>
    <p>«Декілька жінок приїхали з Лубенського району, саме завдяки матеріальній допомозі. Вони приїхали, вони спитали, чи дійсно функціонує таке, тому що багато казали, що це фейк, не фейк», — розповіла завідувачка пологового відділення Оксана Цилюрик.</p>
    <p>«Хто приписаний у місті Хоролі, ми даємо допомогу 40 тисяч гривень, а хто буде в нас приїжджати, тому що до нас приїжджає і Семенівка, і Оржиця, зараз і Лубни, то ми будемо виплачувати по 25 тисяч», — пояснив міський голова Хорола Сергій Волошин.</p>
    <p>Для оформлення допомоги потрібно звернутись до Центру надання адміністративних послуг або до відділу соцзахисту населення Хорольської міськради.</p>
    <h>Перелік документів для оформлення допомоги породіллям у Хоролі</h>
    <ul>
      <li id="e5">копія паспорта громадянина України;</li>
      <li id="e6">витяг з реєстру територіальної громади;</li>
      <li id="e7">копія ідентифікаційного номера матері або батька;</li>
      <li id="e8">копія свідоцтва про народження дитини;</li>
      <li id="e9">копія документу на імʼя матері або батька з установи банку про реквізити дійсного рахунку соцпризначення;</li>
      <li id="e10">копія довідки внутрішньо переміщеної особи матері або батька.</li>
    </ul>
    <p id="e11">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 7. Replacement: Солодко, Соловко, Соломко, Солонко, Холопко, Солоп ко</warning>
    <warning id="e2">Message: Після голосної зі звуком і/и варто писати й або та: закладі «й» він, закладі «та» він Offset: 230. Replacement: й, та</warning>
    <warning id="e3">Message: З іменником часу замість «менше» краще вживати «менше ніж/як»: «менш як місяць» Offset: 28. Replacement: менш як місяць, менше ніж місяць</warning>
    <warning id="e4">Message: Краще: «Боже» Offset: 136. Replacement: Боже</warning>
    <warning id="e5">Message: Це речення не починається з великої літери. Offset: 0. Replacement: Копія</warning>
    <warning id="e6">Message: Це речення не починається з великої літери. Offset: 0. Replacement: Витяг</warning>
    <warning id="e7">Message: Це речення не починається з великої літери. Offset: 0. Replacement: Копія</warning>
    <warning id="e8">Message: Це речення не починається з великої літери. Offset: 0. Replacement: Копія</warning>
    <warning id="e9">Message: Це речення не починається з великої літери. Offset: 0. Replacement: Копія</warning>
    <warning id="e9">Message: Можливо, має бути р.в.: «документа»? Offset: 6. Replacement: документа</warning>
    <warning id="e10">Message: Це речення не починається з великої літери. Offset: 0. Replacement: Копія</warning>
    <warning id="e11">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
