<root>
  <metadata>
    <source>Суспільне Новини | Suspilne Novyny</source>
    <author>Ігор Ізотов</author>
    <title>Гуртожиток у Супрунівці можуть не відбудувати: мешканцям виплатять по 200 тисяч</title>
    <language>uk</language>
    <publication_time>2025-03-26T12:08+02:00</publication_time>
    <reference>https://suspilne.media/poltava/979695-gurtozitok-u-suprunivci-mozut-ne-vidbuduvati-meskancam-viplatat-po-200-tisac/</reference>
  </metadata>
  <document>
    <h>26 березня в Полтавській міськраді на комісії з питань бюджету ухвалили рішення спрямувати 4 мільйони гривень на виплати мешканцям зруйнованого ракетою гуртожитку в селі Супрунівка Полтавської громади. За це рішення проголосували одноголосно 6 членів комісії.</h>
    <p>Про це стало відомо з прямої трансляції засідання.</p>
    <p id="e1">Аби отримати цю компенсацію, мешканцям, ймовірно, доведеться відмовитись від права власності, повідомив заступник міського голови з питань діяльності виконавчих органів Віталій Нікіпелов.</p>
    <q id="e2">«Якщо брати програму “єВідновлення” і порівнювати, то надання компенсації за знищене нерухоме майно надається за умови державної реєстрації припинення права власності того, хто отримує цю компенсацію», - сказав посадовець.</q>
    <p>Через «чутливість» питання, його вирішили доопрацювати, повідомив голова комісії Ігор Еренбург. А саме в плані комунікації з мешканцями.</p>
    <p>Загалом у гуртожитку в Супрунівці 26 кімнат. За допомогою до міськради звернулись власники 23. Усі вони отримають по 200 тисяч гривень, а власник двох кімнат - 250 тисяч гривень.</p>
    <p>Раніше Катерина Ямщикова повідомляла, що проєкт відбудови гуртожитку вже розробили та грошей на виконання ремонтних робіт поки немає. Нині на це потрібно понад 32 мільйони гривень.</p>
    <h id="e3">Удар по Супрунівці 8 квітня 2024-го року</h>
    <p>Звук вибуху місцеві жителі та кореспонденти Суспільного почули 8 квітня, близько 21:05. У цей час на Полтавщині тривала повітряна тривога. О 21:07 Повітряні сили повідомили про ракету на території області.</p>
    <p>Згодом начальник Полтавської ОВА Філіп Пронін у своєму Telegram-каналі повідомив, що армія Російської Федерації увечері 8 квітня поцілила по цивільній інфраструктурі у Полтавській громаді.</p>
    <p>Внаслідок влучання зайнявся двоповерховий сімейний гуртожиток. Станом на 23:00 було відомо про десятьох постраждалих та одну загиблу людину. Двох дітей госпіталізували, вони були не у тяжкому стані. Загалом, окрім гуртожитку, зазнали пошкоджень ще три будинки навколо, повідомляв Суспільному на місці події Пронін.</p>
    <p id="e4">Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 177. Replacement: Ніколов, Нікіфоров, Нікішов, Нікелів, Ніпелів</warning>
    <warning id="e2">Message: Знайдено потенційну орфографічну помилку. Offset: 22. Replacement: відновлення, є Відновлення</warning>
    <warning id="e3">Message: За чинним правописом не нарощуємо числівника в позначенні певного року (але нарощуємо, якщо проміжок), століття, тисячоліття як дат, а також сторінки видання Offset: 28. Replacement: 2024</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Полтава": [ж.р.: називний] Offset: 19. Replacement: суспільна Полтава</warning>
  </warnings>
  <errors/>
</root>
