<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title id="e1">Атака на Сумщину та Дніпропетровщину, обстріл у РФ та затримання глави Гагаузії: новини ранку 26 березня</title>
    <language>uk</language>
    <publication_time>2025-03-26T08:47+02:00</publication_time>
    <reference>https://suspilne.media/979479-ataka-na-sumsinu-ta-dnipropetrovsinu-obstril-u-rf-ta-zatrimanna-glavi-gagauzii-novini-ranku-26-berezna/</reference>
  </metadata>
  <document>
    <h id="e2">Російська армія обстріляла Охтирку на Сумщині та Кривий Ріг на Дніпропетровщині, безпілотники атакували Бєлгородську область РФ та у Молдові затримали главу Гагаузії — Суспільне зібрало головні новини станом на ранок 26 березня.</h>
    <h>Атака на Охтирку</h>
    <p>Російські війська вночі дронами атакували Охтирку на Сумщині. У місті пошкоджені житлові будинки, магазини, підприємство та спалахнула пожежа, повідомили в ОВА.</p>
    <p>На місці працюють рятувальні служби. Попередньо, загиблих і травмованих немає. В ОВА додали, що у небі над Сумщиною сили ППО вночі збили пʼять «шахедів».</p>
    <h>Обстріл Кривого Рогу</h>
    <p id="e3">Кривий Ріг на Дніпропетровщині пізно ввечері, 25 березня, безпілотниками обстріляла російська армія, повідомив керівник Ради оборони міста Олександр Вілкул. В місті пролунало щонайменше 15 вибухів, написав чиновник.</p>
    <p>Зазначається, що екстрені служби ведуть роботу після російських ударів по місту. Згодом Вілкул додав, що через обстріли немає травмованих, проте є «значні руйнування».</p>
    <h>Атака на Бєлгородську область РФ</h>
    <p id="e4">Безпілотники атакували Бєлгородську область Росії. Внаслідок обстрілу у селищі Політотдєльський жінка отримала поранення. Про це повідомив губернатор регіону Вʼячеслав Гладков. Постраждалу із множинними травмами госпіталізували.</p>
    <p id="e5">Губернатор уточнив, що в селищі вибиті вікна в декількох квартирах багатоквартирного будинку, в соціальному обʼєкті і в надвірній будівлі на території приватного домогосподарства.</p>
    <h>Затримання глави Гагаузії</h>
    <p id="e6">Очільницю (Башкану) автономного округу Молдови Гагаузія Євгенію Гуцул затримали в аеропорту Кишинева під час спроби покинути країну. Про це повідомляє молдавський суспільний мовник Teleradio-Moldova. Згодом сама Гуцул підтвердила інформацію про затримання на сторінці у Х. Затримання вона назвала «незаконним».</p>
    <p>Як пише Teleradio-Moldova, Гуцул є підозрюваною у справі про незаконне фінансування від проросійської партії «Шор». 14 травня 2023 року Євгенія Гуцул перемогла на виборах у Гагаузькій автономії за підтримки олігарха-втікача Ілана Шора, якого засудили за банківське шахрайство.</p>
    <p>Після виборів Гуцул, а також команду Шора, яка її підтримувала, звинуватили в корупції виборців. Національний центр протидії корупції тоді порушив кримінальну справу. Усі заперечували звинувачення.</p>
  </document>
  <warnings>
    <warning id="e1">Message: «Дніпропетровщина» було перейменовано (декомунізовано у 2016) Offset: 20. Replacement: Дніпровщина</warning>
    <warning id="e2">Message: «Дніпропетровщина» було перейменовано (декомунізовано у 2016) Offset: 63. Replacement: Дніпровщина</warning>
    <warning id="e3">Message: «Дніпропетровщина» було перейменовано (декомунізовано у 2016) Offset: 14. Replacement: Дніпровщина</warning>
    <warning id="e4">Message: Знайдено потенційну орфографічну помилку. Offset: 79. Replacement: </warning>
    <warning id="e5">Message: Після голосної зі звуком і/и варто писати й або та: об'єкті «й» в, об'єкті «та» в Offset: 116. Replacement: й, та</warning>
    <warning id="e6">Message: Не узгоджено іменник з дієсловом: "Гуцул" (ч.р.) і "затримали" (мн.) Offset: 64. Replacement: </warning>
    <warning id="e6">Message: Не узгоджено іменник з дієсловом: "Гуцул" (ч.р.) і "підтвердила" (ж.р.) Offset: 212. Replacement: </warning>
  </warnings>
  <errors/>
</root>
