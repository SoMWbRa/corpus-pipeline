<root>
  <metadata>
    <source>Суспільне Новини | Suspilne Novyny</source>
    <author id="e1">Дарʼя Кінша, Анна Железняк</author>
    <title>Макрон розповів про своє бачення «миротворчих місій» в Україні: «Не будуть на лінії фронту»</title>
    <language>uk</language>
    <publication_time>2025-03-26T22:47+02:00</publication_time>
    <reference>https://suspilne.media/980251-makron-rozpoviv-pro-svoe-bacenna-mirotvorcih-misij-v-ukraini-ne-budut-na-linii-frontu/</reference>
  </metadata>
  <document>
    <h>Президент Франції Еммануель Макрон розповів про можливі варіанти залучення європейських миротворчих сил на території України після укладення мирного договору з Росією.</h>
    <p>Про це він заявив під час брифінгу з президентом Зеленським в Єлисейському палаці 26 березня.</p>
    <p>Макрон наголосив, що після завершення бойових дій та укладення мирної угоди між Україною та РФ необхідно буде створити механізм контролю за припиненням вогню. За його словами, це може бути місія під егідою ООН або інша миротворча ініціатива, яка допоможе стежити за дотриманням домовленостей.</p>
    <p>Водночас президент Франції підкреслив, що мова не йде про розміщення європейських військових на лінії фронту. Їхнім завданням буде не участь у боях, а стримування можливих нових атак з боку Росії. Такі сили можуть базуватися в мирних районах України, допомагаючи з навчанням українських військових та зміцненням обороноздатності країни.</p>
    <q>«Наявність таких баз буде ознакою підтримки європейських партнерів та інших союзників. Це дозволить надавати навчання на місці й надалі, якщо зʼявиться нова агресія проти України, українські солдати будуть реагувати з європейськими солдатами на місці», — заявив лідер Франції.</q>
    <p>Президент Франції назвав це «пацифістським підходом» і зазначив, що незабаром буде представлений спільний документ Франції та Великої Британії. У його межах Париж, Лондон та інші країни, що входять до «коаліції охочих», візьмуть на себе відповідні зобовʼязання.</p>
    <h>«Коаліція охочих»</h>
    <p id="e2">15 березня Стармер провів онлайн-зустріч «коаліції охочих» з близько 25 світових лідерів, які погодилися сприяти встановленню миру в Україні. Приєдналися представники ЄС, НАТО, Канада, Австралія та Нова Зеландія.</p>
    <p>Також у зустрічі брав участь президент Зеленський, який після цього заявив, що через тиждень імовірно організують ще одну зустріч партнерів на підтримку України. Як сказав глава держави, важливо, що ці зустрічі на підтримку України стають «майже щотижневими».</p>
    <p>Bloomberg дізналося, що Велика Британія та Франція намагаються розробити план для зміцнення позиції України на переговорах щодо закінчення війни.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Інша, Кінга, Кінна, Кіноа, Кінаш, Кінаша, Кірша, Кіша, Кінва, Кінза, Кін ша</warning>
    <warning id="e2">Message: Знайдено потенційну орфографічну помилку. Offset: 11. Replacement: Стармех, Стартер, Стар мер</warning>
  </warnings>
  <errors/>
</root>
