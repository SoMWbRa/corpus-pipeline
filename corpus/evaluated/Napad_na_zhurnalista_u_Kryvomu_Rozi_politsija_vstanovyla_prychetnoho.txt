<root>
  <metadata>
    <source>Суспільне Новини | Suspilne Novyny</source>
    <author>Валерія Шостак</author>
    <title>Напад на журналіста у Кривому Розі: поліція встановила причетного</title>
    <language>uk</language>
    <publication_time>2025-03-25T17:01+02:00</publication_time>
    <reference>https://suspilne.media/dnipro/978543-napad-na-zurnalista-u-krivomu-rozi-policia-zasovue-obstavini/</reference>
  </metadata>
  <document>
    <h>У Кривому Розі 24 березня напали на журналіста одного з місцевих видань. Внаслідок отриманих травм його госпіталізували.</h>
    <p id="e1">Як повідомила Суспільному речниця поліції Криворізького району Ангеліна Крадожон, правоохоронці зареєстрували факт нанесення тілесних ушкоджень. Обставини зʼясовують.</p>
    <p id="e2">Травмований журналіст — спецкореспондент онлайн-медіа «СВОЇ. Кривий Ріг», розказав засновник видання Олексій Таймурзін. За його словами, напад може бути повʼязаний з професійною діяльністю потерпілого та нещодавнім розслідуванням.</p>
    <p>«Сьогодні о 13:39 на Сергія, нашого спеціального кореспондента на громадських засадах напали невідомі особи. Сергій з родиною зайшов у магазин. До нього підійшов чоловік, почав погрожувати», — сказав він.</p>
    <p id="e3">За словами Олексія, журналіст вийшов з магазину, щоб не при родині поговорити з ними, а вони на нього напали. У Сергія зламаний ніс, забита сітківку ока, забої ребер, струс мозку. Чоловік сім разів втрачав свідомість у кареті швидкої допомоги.</p>
    <p id="e4">«За нашою інформацією, нападник, який потрапив на камери спостереження, раніше засуджений, його розшукує поліція. Редакція СВОЇх повʼязує напад з професійною діяльністю медіа. Наші журналісти неодноразово отримували погрози фізичної розправи через свої розслідування», — зазначив Олексій Таймурзін.</p>
    <p id="e5">Доповнено 25 березня о 16:50. Поліцейські встановили 32-річного чоловіка, причетного до нападу. Також відкрили кримінальне провадження за частиною 1 статті 122Умисне середньої тяжкості тілесне ушкодження Кримінального кодексу України.</p>
    <p>Наразі розвʼязують питання щодо вручення чоловіку повідомлення про підозру. Триває досудове розслідування.</p>
    <p>Доповнено 25 березня о 19:00. Слідчі повідомили чоловіку про підозру за частиною 1 статті 122 Кримінального кодексу України.</p>
    <p id="e6">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільному": [ч.р.: давальний, с.р.: давальний] і "речниця": [ж.р.: називний] Offset: 14. Replacement: суспільна речниця</warning>
    <warning id="e1">Message: Знайдено потенційну орфографічну помилку. Offset: 72. Replacement: Крадіжок, Красножон</warning>
    <warning id="e2">Message: Знайдено потенційну орфографічну помилку. Offset: 109. Replacement: Мурзін, Тайкурів, Таймирі, Теймуразі, Теймуразів, Теймурі, Теймурів, Тимурі, Тимурів, Замурзі, Таймерні, Таймерній, Таймернім, Таймері, Таймерів</warning>
    <warning id="e3">Message: Потенційна помилка: прикметник не узгоджений з іменником: "забита": [ж.р.: називний, кличний] і "сітківку": [ж.р.: знахідний] Offset: 133. Replacement: забита сітківка, забиту сітківку</warning>
    <warning id="e4">Message: Знайдено потенційну орфографічну помилку. Offset: 123. Replacement: Своїх, Свої, Своїй, Своїм, Твоїх, СВО Їх, Свою, Всіх, Двох, Свого, Свій, Своє, Своєї, Світ, Своєю, Своїми, Моїх, Своя, Сміх, Твої, Воїн, Скоїв, Сої, Синіх, Твоїй, Твоїм, Освоїв, Сивої, Стоїш, Віх, Сувої, Хвої, Своп, Свопи, Свопів, Слоїк, Сувоїв, ВОІВ, СВО, Савої, Свір, Втіх, Двоїв, Двоїш, Звої, Несвоїх, Овоїд, Освоїш, Свах, Свопах, Свопе, Свопу, Свопі, Свояк, Свіч, Скоїш, Сох, Споїв, Споїш, Спіх, Стоїк, Стріх, Сувоях, Сіх, Хвоях, Хвоїн</warning>
    <warning id="e4">Message: Знайдено потенційну орфографічну помилку. Offset: 288. Replacement: Мурзін, Тайкурів, Таймирі, Теймуразі, Теймуразів, Теймурі, Теймурів, Тимурі, Тимурів, Замурзі, Таймерні, Таймерній, Таймернім, Таймері, Таймерів</warning>
    <warning id="e5">Message: «Поліцейські» - помилкове слово, виправлення: поліційний, поліціянт, поліцай. Offset: 30. Replacement: Поліційний, Поліціянт, Поліцай</warning>
    <warning id="e5">Message: Відсутній дефіс або пробіл між числом і словом (або пропущена кома після назви вулиці, або вжито тире на позначення мінуса) Offset: 156. Replacement: 122Умисне</warning>
    <warning id="e6">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
