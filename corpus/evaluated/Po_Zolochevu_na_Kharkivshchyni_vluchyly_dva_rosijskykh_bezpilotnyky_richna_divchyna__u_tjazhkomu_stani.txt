<root>
  <metadata>
    <source>Суспільне Новини | Suspilne Novyny</source>
    <author>Єлизавета Меньшикова, Валерія Ємець</author>
    <title>По Золочеву на Харківщині влучили два російських безпілотники: 14-річна дівчина — у тяжкому стані</title>
    <language>uk</language>
    <publication_time>2025-03-26T22:15+02:00</publication_time>
    <reference>https://suspilne.media/kharkiv/980223-po-zolocevu-na-harkivsini-vlucili-dva-rosijskih-bezpilotniki-14-ricna-divcina-u-tazkomu-stani/</reference>
  </metadata>
  <document>
    <h>Селище Золочів у Харківській області 26 березня атакували російські безпілотники, один з них влучив у житловий будинок. Постраждали щонайменше семеро людей, серед них — четверо поранених.</h>
    <p>Про це повідомив начальник Харківської обладміністрації Олег Синєгубов.</p>
    <p id="e1">Станом на 21:40 точної інформації про ступінь руйнувань у селищі немає — по громаді триває атака російських безпілотників, розповів Суспільне Харків керівник СВА Віктор Коваленко. Один з дронів влучив біля приватного подвірʼя.</p>
    <q>Там поранення зазнали 27-річний брат та його 14-річна сестра. Він середній, вона у тяжкому стані, її забрали без свідомості.</q>
    <p>Ще один дрон, за даними Коваленка, поцілив по території стадіону.</p>
    <q>Там є невеликі руйнування. Також у лікарні повилітали вікна.</q>
    <p>Крім брата і сестри, поранень внаслідок ударів по Золочеву також дістали 67- та 60-річна жінки, їм надається медична допомога, повідомив начальник обладміністрації Олег Синєгубов. Ще троє людей зазнали гострої реакції на стрес</p>
    <p>Доповнено 23:38. Троє людей ушпиталені з осколковими пораненнями через влучання по Золочеву, повідомили в обласній прокуратурі. Ще пʼятеро людей зазнали гострої реакції на стрес, серед них 4-річна дівчинка, троє жінок віком 46, 66 та 69 років, а також 48-річний чоловік.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Харків": [ч.р.: називний, знахідний] Offset: 132. Replacement: суспільний Харків</warning>
    <warning id="e1">Message: Знайдено потенційну орфографічну помилку. Offset: 158. Replacement: ДВА, США, СТА, ЄВА, ОВА, СВУ, СОВА, СКА, СПА, ЕВА, СВ, САВА, СВАТ, СИВА, ШВА, ЯВА, ІВА, АВА, МВА, ПВА, СВГ, СВО, СВП, СВР, СЕА, СУА, СЄВА, СВАН, СВАР, СВАХ, СВ А</warning>
  </warnings>
  <errors/>
</root>
