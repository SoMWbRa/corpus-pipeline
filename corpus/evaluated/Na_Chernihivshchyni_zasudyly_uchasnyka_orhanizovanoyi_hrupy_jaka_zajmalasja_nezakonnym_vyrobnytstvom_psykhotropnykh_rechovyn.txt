<root>
  <metadata>
    <source>Суспільне Новини | Suspilne Novyny</source>
    <author id="e1">Віра Вархол</author>
    <title>На Чернігівщині засудили учасника організованої групи, яка займалася незаконним виробництвом психотропних речовин</title>
    <language>uk</language>
    <publication_time>2025-03-26T15:55+02:00</publication_time>
    <reference>https://suspilne.media/chernihiv/979109-na-cernigivsini-zasudili-ucasnika-organizovanoi-grupi-aka-zajmalasa-nezakonnim-virobnictvom-psihotropnih-recovin/</reference>
  </metadata>
  <document>
    <h>На Чернігівщині 21 березня винесли вирок одному з учасників організованої групи, яка займалася незаконним виробництвом та зберіганням психотропних речовин з метою збуту. Він отримав три роки позбавлення волі з конфіскацією майна. Нарколабораторію облаштували у Ніжинському районі.</h>
    <p>Про це йдеться в Єдиному реєстрі судових рішень.</p>
    <p>У матеріалах справи вказано, що засуджений є одним із трьох учасників організованої злочинної групи. Їх організатор залучив для:</p>
    <ul>
      <li id="e2">підшукання приміщення для виробництва психотропних речовин;</li>
      <li id="e3">придбання та доставлення хімічних речовин;</li>
      <li id="e4">налаштування обладнання для виробництва особливо небезпечних психотропних речовин;</li>
      <li id="e5">виробництва особливо небезпечних психотропних речовин;</li>
      <li id="e6">дотримання установлених правил поведінки та конспірації.</li>
    </ul>
    <p>Досудовим розслідуванням встановлено, що засудженого залучили до організованої групи не пізніше 1 травня 2024 року. Саму злочинну групу ліквідували 20 червня 2024 року.</p>
    <p>Учасники організованого угрупування орендували приміщення в селі Велика Доч, що у Ніжинському районі, та там облаштували нарколабораторію.</p>
    <p>27 лютого 2025 року між прокурором та засудженим кладено угоду про визнання винуватості.</p>
    <p>Чоловіка визнали винним за статтями:</p>
    <ul>
      <li id="e7">ч. 3 ст. 28 КК України (Вчинення кримінального правопорушення групою осіб);</li>
      <li id="e8">ч. 2 ст. 317 КК України (Організація або утримання місць для незаконного вживання, виробництва чи виготовлення наркотичних засобів);</li>
      <li id="e9">ч. 3 ст. 307 КК України (Незаконне виробництво, виготовлення, придбання, зберігання, перевезення, пересилання чи збут психотропних засобів);</li>
      <li id="e10">ч. 3 ст. 309 КК України (Незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту).</li>
    </ul>
    <q>«Шляхом поглинання менш суворого покарання більш суворим, призначити остаточне покарання за сукупністю кримінальних правопорушень у виді трьох років позбавлення волі з конфіскацією майна».</q>
    <p>Вирок може бути оскаржений у Чернігівському апеляційному суді протягом 30 днів з дня його проголошення.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 5. Replacement: Ворхол, Вар хол</warning>
    <warning id="e2">Message: Це речення не починається з великої літери. Offset: 0. Replacement: Підшукання</warning>
    <warning id="e3">Message: Це речення не починається з великої літери. Offset: 0. Replacement: Придбання</warning>
    <warning id="e4">Message: Це речення не починається з великої літери. Offset: 0. Replacement: Налаштування</warning>
    <warning id="e5">Message: Це речення не починається з великої літери. Offset: 0. Replacement: Виробництва</warning>
    <warning id="e6">Message: Це речення не починається з великої літери. Offset: 0. Replacement: Дотримання</warning>
    <warning id="e7">Message: Це речення не починається з великої літери. Offset: 0. Replacement: Ч</warning>
    <warning id="e8">Message: Це речення не починається з великої літери. Offset: 0. Replacement: Ч</warning>
    <warning id="e9">Message: Це речення не починається з великої літери. Offset: 0. Replacement: Ч</warning>
    <warning id="e10">Message: Це речення не починається з великої літери. Offset: 0. Replacement: Ч</warning>
  </warnings>
  <errors/>
</root>
