<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>«Заробляє великі гроші». Президент ФВУ Мельник відреагував на рішення Плотницького завершити карʼєру у збірній</title>
    <language>uk</language>
    <publication_time>2025-03-25T18:26+02:00</publication_time>
    <reference>https://suspilne.media/sport/979319-vin-zaroblae-veliki-grosi-prezident-fvu-melnik-vidreaguvav-na-risenna-plotnickogo-zaversiti-kareru-u-zbirnij/</reference>
  </metadata>
  <document>
    <h>Президент Федерації волейболу України Михайло Мельник відреагував на рішення Олега Плотницького завершити карʼєру у збірній України в інтервʼю для Tribuna.com.</h>
    <p>У вівторок, 25 березня, Плотницький повідомив про закінчення карʼєри у збірній. Причини такого рішення українець не повідомляв, втім ухвалене воно було на тлі тривалих конфліктів волейболіста з президентом Федерації волейболу України.</p>
    <p>Після оприлюднення Олегом рішення про завершення міжнародної карʼєри у складі національної команди Мельник розповів, що у ФВУ очікували на ці дії волейболіста. Президент також окреслив можливі мотиви Плотницького.</p>
    <p>«Те, що він планує покинути збірну, всі вже знали. Це його рішення. Він зі мною не радився, навіть не повідомляв мене. Якщо хтось думає, що це через мене... Хто зі мною добре знайомий, той в курсі моїх людських якостей. Виправдовуватись ні перед ким не збираюсь — ніколи цього не робив».</p>
    <q>«Але це його рішення. Він заробляє великі гроші, а грати за збірну — ризик отримати травму. Я був готовий до такого рішення», — сказав Мельник.</q>
    <p>У січні ФВУ оголосила розширений склад претендентів до збірної України у 2025 році, у який увійшов і Олег Плотницький. Спершу його повернення підтвердив президент ФВУ Михайло Мельник, але сам волейболіст спростував цю інформацію, зазначивши, що не отримав відповіді на свої запитання до керівництва команди.</p>
    <q>«Хоча на початку року ми включили його в заявку збірної, це був жест доброї волі. Він до останнього не відповідав на виклик, а потім надіслав список запитань. Наприклад, як буде фінансуватись збірна, чи буде медичне страхування. Так, ніби раніше страхування не було, а гравці жили на вокзалах. Ми відповіли, що відповіді на усі запитання надамо у перший день збору, після приїзду всіх гравців. Шкода, що так вийшло, але кожен вибирає свій шлях», — додав президент.</q>
    <h>Олег Плотницький у збірній Україні з волейболу: що відомо</h>
    <ul>
      <li id="e1">Дебютував за дорослу збірну України на офіційному рівні у матчах відбору на чемпіонат світу-2018.</li>
      <li>Разом зі збірною України взяв участь на трьох чемпіонатах Європи: у 2019 та 2023 роках доходив до чвертьфіналу, а у 2021-му — до 1/8 фіналу.</li>
      <li id="e2">Учасник чемпіонату світу-2022. Разом з командою дійшов до чвертьфіналу — найкращий результат в її історії.</li>
      <li id="e3">На рахунку Плотницького також перемога зі збірною України у Золотій Євролізі в 2017 році та два фінали — у 2021-му та 2023-му.</li>
      <li>Останній матч за збірну України Плотницький провів у 2023 році — у відборі на Олімпійські ігри у Парижі. Після цього український волейболіст повністю пропустив 2024 рік — тоді рішення не виступати за національну команду він пояснював необхідністю відновитися після завершення сезону та потребою у відпочинку.</li>
    </ul>
  </document>
  <warnings>
    <warning id="e1">Message: Потенційна орфографічна помилка Offset: 86. Replacement: </warning>
    <warning id="e2">Message: Потенційна орфографічна помилка Offset: 19. Replacement: </warning>
    <warning id="e3">Message: Перед словами, що починаються на в, ф або збігом приголосних із в, ф пишемо у: «у» 2017 Offset: 77. Replacement: у</warning>
  </warnings>
  <errors/>
</root>
