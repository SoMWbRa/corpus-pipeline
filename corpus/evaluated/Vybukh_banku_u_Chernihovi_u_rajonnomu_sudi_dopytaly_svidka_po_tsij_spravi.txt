<root>
  <metadata>
    <source>Суспільне Новини | Suspilne Novyny</source>
    <author id="e1">Ксенія Рекун, Дарина Перепечон</author>
    <title>Вибух банку у Чернігові: у районному суді допитали свідка по цій справі</title>
    <language>uk</language>
    <publication_time>2025-03-25T18:30+02:00</publication_time>
    <reference>https://suspilne.media/chernihiv/979229-vibuh-banku-u-cernigovi-u-rajonnomu-sudi-dopitali-svidka-po-cij-spravi/</reference>
  </metadata>
  <document>
    <h>Отвір у підлозі та дві пошкоджених індивідуальних комірки були в одному з чернігівських банків після того, як його підірвали 6 травня 2024 року.</h>
    <p id="e2">Про це на засіданні Чернігівського районного суду повідомив начальник регіонального відділення банку Андрій Жерибор.</p>
    <q id="e3">«На той момент, так само як і зараз, я працював начальником регіонального відділення в місті Чернігів. Банк обладнаний всіма стандартними засобами захисту, які потрібні», — сказав Жерибор.</q>
    <p>Чоловік пригадує: за місяць до підриву до нього звернулася співробітниця індивідуального банківського сховища й повідомила про пил, який зʼявився на підлозі.</p>
    <q>«Ми разом з Голівцем Олександром прийшли, оглянули приміщення. Дійсно, якийсь незрозумілий був пил. Після чого ми оглянули підвальне приміщення, чи немає там якихось незрозумілих отворів у стіні. Ми пройшли, подивились. Нічого не побачили».</q>
    <p>Начальник відділення розповів, що про ймовірний підкоп до банку дізнався приблизно у той самий період. Про нього говорили мешканці багатоповерхівки, до якої був прибудований банк. Разом із провідним фахівцем, який відповідає за систему безпеки, Олександром Голівцем вони оглянули прибудинкову територію та підвал будинку. З його слів, нічого підозрілого тоді не помітили.</p>
    <p id="e4">6 травня близько четвертої ранку Андрію Жерибору надійшло сповіщення про те, що у відділенні щось сталося, і він одразу поїхав на місце.</p>
    <q>«Я побачив, що територія оточена, причому дуже далеко, тому що мене підвозили працівники патрульної поліції від перехрестя на Любецьку, підвезли до самої будівлі. І я побачив, що пожежа і будівля завалена».</q>
    <p id="e5">Коли пожежу загасили, начальник відділення зайшов до приміщення разом з поліцейськими. Вони одразу перевірили сховище, де зберігалася банківська готівка. Після чого пішли до індивідуального сховища.</p>
    <q id="e6">«Працівники поліції ходили до підвалу і дивилися, що там є. І вони повідомили, що, так, є отвір», — каже Андрій Жерибор.</q>
    <p id="e7">З його слів, були пошкоджені дверцята двох індивідуальних ячейок, проте заяв від клієнтів про зникнення їхнього вмісту не надходило.</p>
    <h>Що відомо про вибух у чернігівському банку</h>
    <p>6 травня близько четвертої години ранку у приміщенні банку на вулиці Івана Мазепи у Чернігові сталася пожежа та вибух. Внаслідок цього пошкодило будівлю та автівки, що були припарковані поруч. Люди тоді не постраждали.</p>
    <p id="e8">Поліцейські тоді встановили, що вміст сховищ банку не було пошкоджено. Проте вони зафіксували ознаки безуспішної спроби викрасти майно клієнтів з комірок у депозитарії, де зберігалось понад 5,5 мільйонів гривень.</p>
    <p id="e9">За інформацією правоохоронців, до підриву банку причетні двоє підозрюваних, які готувалися до цього упродовж кількох місяців. За цей час чоловіки зібрали інформацію про розташування сховища, камер відеоспостереження банку, протипожежної сигналізації і шляхи проникнення до сховища. Затримані раніше вже були судимі за розбійні напади та незаконне зберігання зброї.</p>
    <p>Також спільники викопали та укріпили тунель під землею до підвалу суміжної багатоповерхівки, а також підготували отвір у стіні безпосередньо до сховища банку. Правоохоронці стверджують, що протягом квітня та на початку травня на лінію «102» не отримували скарг від мешканців будинку №36 на вулиці Івана Мазепи у Чернігові та прилеглих будинків щодо шуму у підвалі чи підʼїзді вночі.</p>
    <p>Один із двох підозрюваних у вибуху в банку, якому інкримінують спробу викрасти понад 5,5 мільйонів гривень з комірок громадян, звинувачення заперечував. Йому 40 років, він родом з Миколаївської області. У Чернігові разом з родиною орендував квартиру.</p>
    <q>«Я нічого не вчиняв, я нічого не робив, моя єдина помилка, що я хотів переїхати жити в Чернігів разом зі своєю дружиною».</q>
    <p>На місці вибуху правоохоронці також знайшли рюкзак чорного кольору, який віддали на експертизу, де встановили, що він належить одному з підозрюваних.</p>
    <q id="e10">«Знайдено клітини з ядрами і встановлено ДНК-профіль невідомої особи чоловічої статі. Провели порівняльну генетичну експертизу і підтвердили, що ДНК співпадає», — говорить слідчий.</q>
    <p>За словами прокурора Андрія Авраменка, генетичні експертизи є одними з ключових доказів і доводять те, що підозрювані були на місці вибуху. Є ще низка доказів, зокрема, залишки слідів взуття.</p>
    <q>«Було проаналізовано рух транспортних засобів, які перебувають у користуванні саме (підозрюваних, — ред.) Також була проведена аналітична робота стосовно їх мобільних зʼєднань, в результаті чого знайшло своє підтвердження, що перебування (підозрюваних, — ред.) в місті Чернігові саме в період підготовки до вчинення цих злочинів, які їм інкримінуються на даний час. І саме також під час вчинення даного злочину».</q>
    <p>Другий підозрюваний із Запоріжжя сказав, що не погоджується з підозрою, його вина не доведена, а до підриву банку він ніякого стосунку не має. Також додав, що у нього немає судимостей, а генетичні зразки у нього відібрали незаконно.</p>
    <p id="e11">Під час обшуків вдома у затриманих та на обʼєктах, що перебувають в їхньому користуванні, поліцейські вилучили, окрім доказів причетності проникнення до відділення банку та його підриву, також і психотропну речовину та майже 4,5 кілограма наркотиків, а саме – канабісу.</p>
    <p>Правоохоронці підготували обвинувальні акти для підозрюваних за фактами:</p>
    <ul>
      <li id="e12">умисного знищення та пошкодження чужого майна, вчинених за попередньою змовою групою осіб шляхом підпалу та вибуху, що завдало потерпілим – банківській установі, а також приватній особі, власникові пошкодженого вибухом автомобіля – загальних збитків на майже 5,6 мільйона гривень (ч. 2 ст. 28 ч. 2 ст. 194 Кримінального кодексу України);</li>
      <li id="e13">у вчиненні незакінченого замаху на таємне викрадення чужого майна, за попередньою змовою групою осіб, поєднаному з проникненням у приміщення, в умовах воєнного стану, в особливо великих розмірах (ч. 3 ст. 15 ч. 5 ст. 185 Кримінального кодексу України).</li>
    </ul>
    <p>Один з підозрюваних також обвинувачується у незаконному придбанні та зберіганні психотропних речовин без мети збуту у великих розмірах, та у незаконному придбанні та зберіганні наркотиків без мети збуту в особливо великих розмірах (ч. 2 та 3 статті 309 Кримінального кодексу України).</p>
    <p>Санкція статей передбачає покарання у вигляді позбавлення волі на строк до 12 років з конфіскацією майна. 29 травня 2024 року у Новозаводському районному суді міста Чернігова підозрюваним обрали запобіжний захід у вигляді тримання під вартою на 60 діб з можливістю внесення застави у понад 7,5 мільйонів гривень за кожного.</p>
    <p>6 листопада 2024 року слідчі поліції Чернігівщини скерували до суду справу щодо підозрюваних 40-річного та 42-річного жителів Запорізької та Миколаївської областей.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 21. Replacement: Перепон, Перепелом, Перепече, Перепечена, Перепечене, Перепечено, Перепечену, Перепечені, Перепечеш, Перепечи, Перепечу, Перепечім, Перепічок</warning>
    <warning id="e2">Message: Знайдено потенційну орфографічну помилку. Offset: 108. Replacement: Жери бор</warning>
    <warning id="e3">Message: Знайдено потенційну орфографічну помилку. Offset: 180. Replacement: Жери бор</warning>
    <warning id="e4">Message: Знайдено потенційну орфографічну помилку. Offset: 40. Replacement: Жери бору</warning>
    <warning id="e5">Message: «поліцейськими» - помилкове слово, виправлення: поліційний, поліціянт, поліцай. Offset: 72. Replacement: поліційний, поліціянт, поліцай</warning>
    <warning id="e6">Message: Знайдено потенційну орфографічну помилку. Offset: 112. Replacement: Жери бор</warning>
    <warning id="e7">Message: «ячейок» - помилкове слово, виправлення: комірка, чарунка, осередок, ланка, елемент. Offset: 58. Replacement: комірка, чарунка, осередок, ланка, елемент</warning>
    <warning id="e8">Message: «Поліцейські» - помилкове слово, виправлення: поліційний, поліціянт, поліцай. Offset: 0. Replacement: Поліційний, Поліціянт, Поліцай</warning>
    <warning id="e8">Message: «безуспішної» — нерекомендоване слово, кращий варіант: марний, даремний, безрезультатний. Offset: 101. Replacement: марний, даремний, безрезультатний</warning>
    <warning id="e9">Message: Після голосної зі звуком і/и варто писати й або та: сигналізації «й» шляхи, сигналізації «та» шляхи Offset: 250. Replacement: й, та</warning>
    <warning id="e10">Message: Після голосної зі звуком і/и варто писати й або та: ядрами «й» встановлено, ядрами «та» встановлено Offset: 27. Replacement: й, та</warning>
    <warning id="e10">Message: «співпадає» - помилкове слово, виправлення: збігатися, сходитися. Offset: 149. Replacement: збігатися, сходитися</warning>
    <warning id="e11">Message: «поліцейські» - помилкове слово, виправлення: поліційний, поліціянт, поліцай. Offset: 90. Replacement: поліційний, поліціянт, поліцай</warning>
    <warning id="e12">Message: Це речення не починається з великої літери. Offset: 0. Replacement: Умисного</warning>
    <warning id="e13">Message: Це речення не починається з великої літери. Offset: 0. Replacement: У</warning>
  </warnings>
  <errors/>
</root>
