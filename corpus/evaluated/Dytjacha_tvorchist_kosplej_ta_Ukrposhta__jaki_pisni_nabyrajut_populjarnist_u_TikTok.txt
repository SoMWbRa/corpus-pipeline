<root>
  <metadata>
    <source>Суспільне Новини | Suspilne Novyny</source>
    <author>Вінстон Вон</author>
    <title>Дитяча творчість, косплей та Укрпошта — які пісні набирають популярність у TikTok</title>
    <language>uk</language>
    <publication_time>2025-03-26T11:43+02:00</publication_time>
    <reference>https://suspilne.media/culture/979169-ditaca-tvorcist-kosplej-ta-ukrposta-aki-pisni-nabiraut-popularnist-u-tiktok/</reference>
  </metadata>
  <document>
    <h>Останні декілька тижнів були багаті на вірусні пісні, які на диво швидко заповнювали інформаційний простір.</h>
    <h>Вінстон Вон зібрав у цій добірці ті треки, які ви точно чули, але про які хотіли дізнатися більше.</h>
    <h id="e1">Мія Рамарі — Між сірими днями</h>
    <p id="e2">Зазвичай цикл життя вірусного сніпета у TikTok завершується на моменті релізу. І, здається, на новий сингл Мії Рамарі чекає та сама доля.</p>
    <p>Адже під уривком з живого виступу, де лунає пісня, вже понад 10 тисяч відео, а під студійною версією — менше ніж сто.</p>
    <p>Втім, можливо, це зумовлено тим, що лайв-версію легше знайти під час вибору звуку у TikTok. Принаймні нові відео під «Між сірими днями» досі випадають у стрічці.</p>
    <p id="e3">Навіть до «Укрпошти» тренд дійшов вчасно: підприємство випустило милий рекламний ролик з піснею Мії. Рекламна інтеграція зібрала більш ніж 40 тисяч лайків.</p>
    <p id="e4">Пісня досягла тієї стадії популярності, коли її використовують в абсолютно усіх видах відео — від звичних ліпсинків і відео з романтичними пейзажами та натюрмортами життя до відео з рецептами супів.</p>
    <p>Хтось може сказати, що це робить пісню нейтральною та стирає сенси, але у TikTok такий статус нейтральної пісні — ніщо інше, як ознака шаленого успіху.</p>
    <h>Безіменна пісня японської дитини</h>
    <p>Багато батьків недооцінює творчість своїх дітей. Але точно не батьки японської пʼятикласниці, чия композиція зараз слугує фоном для більш ніж 20 тисяч відео у TikTok.</p>
    <p>Акаунт її батьків у соцмережі повністю присвячений творчості дитини.</p>
    <p id="e5">У описі до відео батьки наголошують, що дитина не має музичної освіти і займається музикою на суто аматорському рівні.</p>
    <p>Безіменна композиція, написана дитиною на планшеті під час літніх канікул, змушує захоплюватися навіть дорослих музикантів.</p>
    <p>«Що б ти не робив, завжди є дитина з Японії, яка робить це краще», — сотні таких коментарів можна знайти під відео та репостами пісні.</p>
    <h>Neculau Petrică Iulian — Huțulca, huțulca</h>
    <p>Я думав, що цей трек перестане віруситися до того моменту, коли я візьмуся за написання цієї статті. Але я недооцінив силу звʼязку між українською та румунською культурами.</p>
    <p id="e6">Саме через безпосередню географічну наближеність двох країн та, відповідно, постійний культурний обмін зʼявилася й здобула популярність жартівлива пісня, текст якої є не більше ніж набором слів, що описують зачарування якоюсь гуцулкою та сетинг, в якому ліричний герой її бачить.</p>
    <p>Втім, самого лише слова «гуцулка» та грайливого мотиву, схожого на такі рідні коломийки, вистачило українцям, аби полюбити пісню та публікувати під цей звук своїх домашніх улюбленців.</p>
    <p>Тренд настільки поширився, що сам виконавець пісні зробив ще один кавер, де додав рядки про домашніх тваринок.</p>
    <p id="e7">Так само як і трек Мії Рамарі, Huțulca, huțulca зайшла на територію нейтральних звуків, і тепер під неї знімають не тільки смішних тварин, а і різні побутові сцени або рекламу — сумарно пісня налічує близько 70 тисяч відео.</p>
    <h>Bbno$ — Antidepressants</h>
    <h>Bbno$ — Check</h>
    <p id="e8">Артистові, який свого часу записав фіт із Kalush Orchestra в підтримку України, вже не вперше випускати хітові сингли.</p>
    <p>Цього разу він підкорив серця косплей-спільноти TikTok відеороликами під дві нові пісні — Antidepressants та Check. Поки що Check випереджує Antidepressants із майже 60 тисячами відео проти більш ніж 25 тисяч.</p>
    <p id="e9">Александр Леон Гумучан (справжнє імʼя Bbno$) зʼявився спочатку в образі їжака Соніка, згодом японської співачки-вокалоіда Хатцуне Міку, а потім в образі Сілко з анімаційного серіалу «Аркейн». Також артист оголосив конкурс серед користувачів соцмережі, де обирав найкращий косплей на себе в образі Міку.</p>
    <p id="e10">Бути відкритим щодо своїх хобі та належності до фандомів — сміливий крок для попартиста. Адже образ суперзірки не передбачає якихось хобі, тим паче таких, які не є дуже поширеними.</p>
    <p id="e11">Але тенденція до того, аби демонструвати свої захоплення всесвітами серіалів чи аніме, все більше росте серед знаменитостей — наприклад, Megan Thee Stallion також публікувала пости про свою любов до косплею, а британський актор Генрі Кавілл часто говорить в інтервʼю про своє захоплення фентезі.</p>
    <h>Eminem — Фристайл із «Восьмої милі»</h>
    <p id="e12">З виходом фільму «Капітан Америка. Чудесний новий світ» зʼявилося багато мерчу з Ентоні Макі у ролі Капітана Америки. Також у мережі поширюється багато мемів про фірмову єхидну усмішку актора, а також про його попередні ролі. Зокрема, про його роль Клеренса у фільмі «Восьма миля» з Емінемом. Там його персонаж був опонентом персонажа Емінема у реп-батлі.</p>
    <p id="e13">І тому один із трендів у TikTok, повʼязаних з фільмом — це відео під реп-батл із «Восьмої милі», де фігурка Капітана Америки у виконанні Макі стоїть навпроти пачки цукерок M&amp;Mʼs, чия назва співзвучна з псевдонімом Емінем. Інколи пачку цукерок в таких відео заміняє фігурка Дедпула — іншого персонажа зі всесвіту Marvel.</p>
    <p id="e14">Найчастіше сценою реп-батлу в таких відео стають полиці кухонних шаф або холодильників. Таких відео у TikTok зараз декілька сотень.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e15">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 4. Replacement: Крамарі, Рамсарі, Римарі, Самарі, Тамарі, Дамарі, Радарі, Ра марі, Рам арі</warning>
    <warning id="e2">Message: Знайдено потенційну орфографічну помилку. Offset: 30. Replacement: сліпота, скіпетр, Спілета, сапета, скіпетра, сніпка, спінета</warning>
    <warning id="e2">Message: Знайдено потенційну орфографічну помилку. Offset: 111. Replacement: Крамарі, Рамсарі, Римарі, Самарі, Тамарі, Дамарі, Радарі, Ра марі, Рам арі</warning>
    <warning id="e3">Message: Це слово є жаргонним Offset: 148. Replacement: </warning>
    <warning id="e4">Message: Знайдено потенційну орфографічну помилку. Offset: 106. Replacement: лісників, Лесинків, Лісників, ліпників</warning>
    <warning id="e5">Message: Після голосної зі звуком і/и варто писати й або та: освіти «й» займається, освіти «та» займається Offset: 70. Replacement: й, та</warning>
    <warning id="e6">Message: Це слово є жаргонним Offset: 238. Replacement: </warning>
    <warning id="e7">Message: Знайдено потенційну орфографічну помилку. Offset: 23. Replacement: Крамарі, Рамсарі, Римарі, Самарі, Тамарі, Дамарі, Радарі, Ра марі, Рам арі</warning>
    <warning id="e8">Message: Не узгоджено дієслово з іменником: "записав" (вимагає: знахідний, орудний, давальний) і "фіт" (мн.: родовий) Offset: 27. Replacement: записав фітам, записав фітами, записав фіти</warning>
    <warning id="e9">Message: Знайдено потенційну орфографічну помилку. Offset: 15. Replacement: Гуму чан</warning>
    <warning id="e9">Message: Знайдено потенційну орфографічну помилку. Offset: 78. Replacement: Моніка, Доніка, Сонька, Соніна, Тоніка, Фоніка</warning>
    <warning id="e9">Message: Знайдено потенційну орфографічну помилку. Offset: 103. Replacement: </warning>
    <warning id="e9">Message: Знайдено потенційну орфографічну помилку. Offset: 122. Replacement: Хатине, Хоцуне, Латуне, Хапуне, Хитруне, Хитуне, Шатуне</warning>
    <warning id="e9">Message: Знайдено потенційну орфографічну помилку. Offset: 153. Replacement: Сіло, Сірко, Білко, Смілко, Сівко, Гілко, Мілко, Пілко, Спілко, Сікло, Сімко, Сітко, Січко, Сішко, Сіялко, Цілко, Сіл ко</warning>
    <warning id="e9">Message: Знайдено потенційну орфографічну помилку. Offset: 183. Replacement: Арсен, Арки, Маккейн, Арен, Кейн, Аркан, Аршин, Арденн, Ардерн, Аркетт, Армен, Крейн, Рейн, Юкрейн, Авксин, Акин, Актин, Алкен, Арден, Арин, Арсин, Архей, Ауксин, Паркетин</warning>
    <warning id="e10">Message: Знайдено потенційну орфографічну помилку. Offset: 48. Replacement: фантомів, фан домів, фан-домів</warning>
    <warning id="e10">Message: Знайдено потенційну орфографічну помилку. Offset: 77. Replacement: поп артиста</warning>
    <warning id="e11">Message: Знайдено потенційну орфографічну помилку. Offset: 234. Replacement: Вілл, Каві, Ахілл, Кабіла, Кабіли, Кабілу, Кабілі, Каміл, Каміла, Каміле, Каміли, Камілла, Камілли, Камілло, Каміллу, Каміллі, Каміло, Камілу, Каміль, Камілю, Каміля, Камілі, Кувіла, Кувіли, Кувілу, Кувілі, Кірілл, Невілл, Павелл, Равіль, Равілю, Равіля, Равілі, Севілл, Гавіал</warning>
    <warning id="e12">Message: Це слово є жаргонним Offset: 73. Replacement: </warning>
    <warning id="e12">Message: Знайдено потенційну орфографічну помилку. Offset: 249. Replacement: Кларенса, Клеменса</warning>
    <warning id="e12">Message: Це слово є жаргонним Offset: 345. Replacement: </warning>
    <warning id="e13">Message: Це слово є жаргонним Offset: 69. Replacement: </warning>
    <warning id="e13">Message: Знайдено потенційну орфографічну помилку. Offset: 273. Replacement: Дедала, Деркула, Джеджула, Федула, Дернула</warning>
    <warning id="e14">Message: Це слово є жаргонним Offset: 18. Replacement: </warning>
    <warning id="e15">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
