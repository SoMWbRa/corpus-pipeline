<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк</author>
    <title>На Львівщині померла самиця зубра європейського: що відомо</title>
    <language>uk</language>
    <publication_time>2025-03-26T19:42+02:00</publication_time>
    <reference>https://suspilne.media/lviv/979973-na-lvivsini-pomerla-samica-zubra-evropejskogo-so-vidomo/</reference>
  </metadata>
  <document>
    <h>22 березня у Бродівській громаді єгері знайшли хвору самицю зубра європейського. Тварина перебувала під наглядом ветеринарів, але врятувати її не вдалося.</h>
    <p>Про це повідомили у пресслужбі Львівської ОВА.</p>
    <p>За даними Львівської ОВА, 22 березня самицю зубра знайшли за межами села Берлин Бродівської громади малорухомою та виснаженою. Місцеві жителі розповіли єгерям, що тварина перебувала в такому стані протягом двох-трьох днів.</p>
    <p>«Ветеринари Бродівської дільничної лікарні ветеринарної медицини надали першу допомогу тварині та відібрали проби крові для серологічного дослідження на лептоспіроз та бруцельоз», — йдеться у повідомленні.</p>
    <p>Тварину перевезли на територію мисливського господарства «Стир», де забезпечили підстилкою і питною водою. За деякий час самиця зубра почала пити воду. Також вона перебувала під наглядом ветеринарів, але медикам не вдалося врятувати тварину.</p>
    <p>Начальник управління охорони природних ресурсів департаменту екології та природних ресурсів Андрій Сенюк повідомив, що фахівці Держпродспоживслужби зробили патологоанатомічний розтин, щоби зʼясувати причини смерті. Результати тестів на бруцельоз, лептоспіроз, сибірку та сказ — негативні.</p>
  </document>
</root>
