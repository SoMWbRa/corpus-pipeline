<root>
  <metadata>
    <source>Суспільне Новини | Suspilne Novyny</source>
    <author>Богдана Шевчук</author>
    <title>У Луцьку у 7 багатоповерхівках невідомі обрізали дроти живлення датчиків</title>
    <language>uk</language>
    <publication_time>2025-03-26T08:00+02:00</publication_time>
    <reference>https://suspilne.media/lutsk/979287-u-lucku-u-7-bagatopoverhivkah-nevidomi-obrizali-droti-zivlenna-datcikiv/</reference>
  </metadata>
  <document>
    <h>У Луцьку у семи багатоповерхівках невідомі обрізали дроти живлення датчиків вимірювання зовнішньої температури повітря, які підʼєднані до індивідуальних теплових пунктів.</h>
    <p id="e1">Про це розповів Суспільному директор державного комунального підприємства «Луцьктепло» Іван Скорупський.</p>
    <p id="e2">З його слів, системи приладів індивідуальних теплових пунктів перебувають на балансі підприємства. З приводу пошкодження майна ДКП «Луцьктепло» звернулось до поліції. Заміну кабеля проведуть коштом комунальників, каже Іван Скорупський, на подачу тепла в оселі лучан це не вплинуло.</p>
    <p>Мешканка одного з будинків в обласному центрі показує місце, де обрізали дроти. Каже, що це сталося у темну пору доби. На відео з камер спостереження ОСББ видно, що орієнтовно о 22 годині поблизу підвалів ходили неповнолітні.</p>
    <q id="e3">«Це ми виявили 19 березня. Порізали кабелі, тут ще кабелі у нас розкидані були, порізали кабелі і зрізали цей датчик. І його немає, очевидно забрали з собою чи викинули десь поблизу, невідомо де», — каже жінка.</q>
    <p>Сантехнік Сергій Омелянчук каже, що без датчика індивідуальний тепловий пункт не працює.</p>
    <q>«ІТП зупиняється, бо клапан перекриває і тоді перестає працювати все опалення, не працює весь будинок, аби за ніч у квартирах не стало холодно, зʼєднав електричні дроти напряму», — каже Сергій Омельчук.</q>
    <p id="e4">З його слів, голова ОСББ наступного дня викликав поліцію та написав заяву про пошкодження майна. Каже, що тієї ж ночі обрізали дроти і в сусідньому будинку.</p>
    <p id="e5">Інспекторка сектору комунікацій головного управління нацполіції в області Марина Балдич каже, що правоохоронці зафіксували три випадки аналогічного пошкодження майна.</p>
    <q id="e6">«Дійсно були повідомлення про пошкодження кабелів на вулицях Кравчука та Липинського у Луцьку. Це трапилось минулого тижня. Ці звернення зареєстровані в журналі єдиного обліку заяв та повідомлень про вчинені кримінальні правопорушення та інші події», — каже Марина Балдич.</q>
    <p id="e7">З її слів, наразі встановлюють осіб причетних до скоєння цих правопорушень, інформація на розгляді у ювенальних поліцейських.</p>
    <p>Зі слів начальниці сектору ювенальної превенції Інни Остапович, у разі доведення неправомірних дій дітей до 16 років, батьки платитимуть штраф відповідно до 184 статті Адміністративного кодексу України, в якій йдеться про невиконання батьками обовʼязків щодо виховання дітей. Максимальна сума штрафу — 5 700 гривень.</p>
    <p id="e8">Термінові новини читайте в Telegram та Viber Суспільне Луцьк. Також ми є у WhatsApp.</p>
  </document>
  <warnings>
    <warning id="e1">Message: Потенційна помилка: прикметник не узгоджений з іменником: "Суспільному": [ч.р.: давальний, с.р.: давальний] і "директор": [ч.р.: називний, знахідний] Offset: 16. Replacement: Суспільному директорові, Суспільному директору, суспільний директор</warning>
    <warning id="e1">Message: Знайдено потенційну орфографічну помилку. Offset: 92. Replacement: Крупський, Скорульський, Коропський, Скопський</warning>
    <warning id="e2">Message: Ця форма не відповідає мовній нормі Offset: 174. Replacement: </warning>
    <warning id="e2">Message: Знайдено потенційну орфографічну помилку. Offset: 223. Replacement: Крупський, Скорульський, Коропський, Скопський</warning>
    <warning id="e3">Message: Після голосної зі звуком і/и варто писати й або та: кабелі «й» зрізали, кабелі «та» зрізали Offset: 96. Replacement: й, та</warning>
    <warning id="e4">Message: Після голосної зі звуком і/и варто писати й або та: дроти «й» в, дроти «та» в Offset: 133. Replacement: й, та</warning>
    <warning id="e5">Message: Знайдено потенційну орфографічну помилку. Offset: 81. Replacement: Бали, Банди, Балки, Бандит, Галич, Балади, Бабич, Барди, Балти, Байди, Балай, Балдін, Балик, Балин, Баличі, Будич, Булич, Білич, Магдич, Мандич, Младич, Найдич, Палич, Радич, Тадич, Балдів, Балдій, Балдію, Балдіє, Балуй, Балій, Владич, Фалди</warning>
    <warning id="e6">Message: Знайдено потенційну орфографічну помилку. Offset: 265. Replacement: Бали, Банди, Балки, Бандит, Галич, Балади, Бабич, Барди, Балти, Байди, Балай, Балдін, Балик, Балин, Баличі, Будич, Булич, Білич, Магдич, Мандич, Младич, Найдич, Палич, Радич, Тадич, Балдів, Балдій, Балдію, Балдіє, Балуй, Балій, Владич, Фалди</warning>
    <warning id="e7">Message: «поліцейських» - помилкове слово, виправлення: поліційний, поліціянт, поліцай. Offset: 112. Replacement: поліційний, поліціянт, поліцай</warning>
    <warning id="e8">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Луцьк": [ч.р.: називний, знахідний] Offset: 45. Replacement: суспільний Луцьк</warning>
  </warnings>
  <errors/>
</root>
