<root>
  <metadata>
    <source>Суспільне Новини | Suspilne Novyny</source>
    <author id="e1">Ірина Терлюк, Лілія Лобур</author>
    <title>У Тернополі відкрили виставку картин Святослава Крупи, батько якого загинув на війні</title>
    <language>uk</language>
    <publication_time>2025-03-25T20:01+02:00</publication_time>
    <reference>https://suspilne.media/ternopil/979381-u-ternopoli-vidkrili-vistavku-kartin-svatoslava-krupi-batko-akogo-zaginuv-na-vijni/</reference>
  </metadata>
  <document>
    <h>У Тернопільській міській центральній бібліотеці відкрили виставку картин Святослава Крупи. Художник — син загиблого військовослужбовця, громадсько-політичного діяча Любомира Крупи. Картини вже експонувалися у Львові, до Тернополя автор привіз їх уперше. Одна з робіт «Ціна свободи» зараз в Лондоні, де має відбутися благодійний аукціон зі збору коштів на підтримку української армії.</h>
    <p>Святослав Крупа — студент Львівського коледжу будівництва, архітектури та дизайну. Хлопець розповів, що працює у стилі графіки. На виставці він показав 17 картин та книжкових ілюстрацій.</p>
    <p id="e2">«Такий стиль виробився не одразу. Спочатку я працював тільки у чорно-білій графіці. Але мені багато людей казали, що можна спробувати додати барв. Я початку скептично до цього ставився, бо не люблю малювати в кольорі, але потім купив спеціальні акварельні маркери і спробував», — зазначив художник.</p>
    <p>Тематика робіт переважно воєнна, розповів Святослав Крупа. Своєю творчістю художник підтримує українських військових, а саме 105 бригаду ТРО, у якій служив його батько.</p>
    <p id="e3">Зараз художник допомагає 10 окремій гірсько-штурмовій бригаді «Едельвейс», де воює його брат Володимир Крупа. Коштами від продажу картин Святослав долучився до купівлі трьох «Мавіків» і семи «FPV-дронів», а також двох приладів нічного бачення.</p>
    <p>На відкриття виставки брата під час відпустки приїхав військовослужбовець Володимир Крупа.</p>
    <p id="e4">«Ми ще не закріпили свою незалежність. І буде Україна чи ні, залежить від кожного з вас. І, принагідно, побратими і ветерани, ті, хто зараз боронить лінію фронту, адже бойові дії тривають кожен день, даруємо Святославу знамено», — сказав Володимир Крупа.</p>
    <p id="e5">Святослав навчався у Тернопільській художній школі імені братів Бойчуків. Побачити роботи свого випускника прийшов директор навчального закладу Сергій Музика:</p>
    <p id="e6">«Він обрав якраз найстрашніший вид боротьби, це вирвати із серця, вирвати із душі ту біль і накласти її у роботу мистецьку».</p>
    <p id="e7">Роботи Святослава Крупи прокоментував художник та ілюстратор Олег Кіналь:</p>
    <p id="e8">«Кожне покоління втрачало своїх синів. І, власне, оця біль, цей фронт — на цих картинах. Вони цікаві, вони своєрідні, вони сучасні».</p>
    <p>Серед тих, хто оглянув виставку, докторка педагогічних наук, професорка Тернопільського педуніверситету Наталія Лупак.</p>
    <p id="e9">«Якщо подивитися на ці роботи, ми бачимо домінанти кольорів – це червоний і жовтий. Це кольори спалаху. З одного боку, спалах, який ми і герої наші бачимо щодня на власні очі. З іншого боку — це внутрішній підтекст, внутрішній вибух, це емоційний спалах, але він настільки сильний, що випромінює внутрішнє світло», — зазначила Наталія Лупак.</p>
    <p>Виставку Святослав Крупа присвятив другій річниці від дня загибелі батька — педагога та громадського діяча Любомира Крупи, який віддав життя, захищаючи Україну.</p>
    <p>Про Любомира Крупу розповіла його дружина Ірина Крупа.</p>
    <p>«Він був прекрасним чоловіком і батьком, він тримав усі фронти: матеріальний, робочий, комунальний — я не знала без нього, як заплатити за світло, за газ. І тут вся надія на хлопців, вони стали тими скелями, які мене тримали на цьому світі. Вони дуже мужньо тримали цю втрату. Володимир був народжений, щоб захистити нас від ворога, очистити Україну, а Святослав був народжений, щоб відбудувати цю Україну, бо зараз він вчиться на архітектора і хоче творити», — сказала Ірина Крупа.</p>
    <p>Виставку картин Святослава Крупи можна оглянути у Тернопільській міській центральній бібліотеці впродовж трьох тижнів.</p>
    <h>Що відомо про батька Святослава Крупи — Любомира Крупу</h>
    <p>Народився Любомир Крупа 2 вересня 1975 року в селищі Велика Березовиця Тернопільського району.</p>
    <p>Закінчив Тернопільський державний педагогічний інститут, історичний факультет за спеціальністю «учитель історії». Навчався в аспірантурі у Тернопільському державному педагогічному університеті за спеціальністю «Історія України».</p>
    <p id="e10">Був одним із організаторів та першим головою студентського науково-пошукового товариства «Обереги», координатором студентського дискусійного клубу «Діалог», членом УНА-УНСО, культурно-просвітницького товариства «Вертеп».</p>
    <p id="e11">Педагогічну працю провадив викладачем, доцентом, проректором з виховної роботи у ПВНЗ «Тернопільський комерційний інститут» та викладачем Тернопільської вищої духовної семінарії ім. патріарха Й.Сліпого.</p>
    <p>У 2003 році захистив кандидатську дисертацію на тему: «Вплив митрополита Андрея Шептицького на суспільне і культурно-просвітницьке життя в Галичині кінця 19 – першої половини 20 століття» у Чернівецькому національному університеті імені Юрія Федьковича.</p>
    <p>У 2004 році став кандидатом історичних наук зі спеціальності «Історія України». Автор 28 наукових статей, тез і публікацій.</p>
    <p id="e12">У 2014 pоці Любомир Крупа був директором департаменту освіти і науки Тернопільської обласної державної адміністрації, з 2015 до 2020 рік заступником голови Тернопільської обласної ради, депутат Тернопільської обласної ради 7-го і 8-го скликань та Великоберезовицької селищної ради.</p>
    <p>18 березня 2024 року суд визнав військового Любомира Крупу загиблим на війні. До цього військовослужбовець вважався безвісти зниклим.</p>
    <p>Любомир Крупа з дружиною Іриною виховував двох синів.</p>
    <p id="e13">10 квітня 2024 року в Тернополі презентували книжку загиблого захисника, історика Любомира Крупи. Це історична наукова робота під назвою «Вплив митрополита Андрея Шептицького на суспільне і культурно-просвітницьке життя в Галичині кінця ХІХ — першої половини ХХ століття».</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 6. Replacement: Телюк, Теплюк, Теслюк, Тер люк</warning>
    <warning id="e2">Message: Після голосної зі звуком і/и варто писати й або та: маркери «й» спробував, маркери «та» спробував Offset: 264. Replacement: й, та</warning>
    <warning id="e3">Message: Неправильно написане слово. Offset: 36. Replacement: </warning>
    <warning id="e4">Message: Після голосної зі звуком і/и варто писати й або та: побратими «й» ветерани, побратими «та» ветерани Offset: 114. Replacement: й, та</warning>
    <warning id="e5">Message: Знайдено потенційну орфографічну помилку. Offset: 64. Replacement: Бойчук, Бойчука, Бичків, Бойків, Бойчукові, Бойчуком, Бойчуку, Борсуків, Бочків, Бойчукізм, Бойчукіст, Боярчуків, Бунчуків, Вовчуків, Зайчуків</warning>
    <warning id="e6">Message: Іменник біль - чоловічого роду Offset: 82. Replacement: той біль</warning>
    <warning id="e7">Message: Знайдено потенційну орфографічну помилку. Offset: 66. Replacement: Кіраль, Фіналь, Кін аль</warning>
    <warning id="e8">Message: Іменник біль - чоловічого роду Offset: 50. Replacement: оцей біль</warning>
    <warning id="e9">Message: Після голосної зі звуком і/и варто писати й або та: ми «й» герої, ми «та» герої Offset: 135. Replacement: й, та</warning>
    <warning id="e10">Message: Перед голосною вживаємо з: «з» організаторів Offset: 10. Replacement: з</warning>
    <warning id="e11">Message: Не узгоджено дієслово з іменником: "провадив" (вимагає: знахідний) і "викладачем" (ч.р.: орудний) Offset: 18. Replacement: провадив викладача</warning>
    <warning id="e11">Message: Знайдено потенційну орфографічну помилку. Offset: 81. Replacement: ВНЗ, ВВНЗ, ДВНЗ, ПТНЗ</warning>
    <warning id="e12">Message: Вжито кириличні й латинські літери в одному слові Offset: 7. Replacement: році</warning>
    <warning id="e12">Message: Після голосної зі звуком і/и варто писати й або та: освіти «й» науки, освіти «та» науки Offset: 61. Replacement: й, та</warning>
    <warning id="e12">Message: Знайдено потенційну орфографічну помилку. Offset: 247. Replacement: Великоборовицької</warning>
    <warning id="e13">Message: Вжито кириличні літери замість латинських на позначення римської цифри Offset: 259. Replacement: XX</warning>
  </warnings>
  <errors/>
</root>
