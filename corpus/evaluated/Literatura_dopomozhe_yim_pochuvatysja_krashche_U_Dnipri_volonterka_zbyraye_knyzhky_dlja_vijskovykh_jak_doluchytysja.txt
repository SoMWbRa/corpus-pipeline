<root>
  <metadata>
    <source>Суспільне Новини | Suspilne Novyny</source>
    <author>Ольга Вагнер</author>
    <title>«Література допоможе їм почуватися краще». У Дніпрі волонтерка збирає книжки для військових: як долучитися</title>
    <language>uk</language>
    <publication_time>2025-03-26T17:02+02:00</publication_time>
    <reference>https://suspilne.media/dnipro/979999-literatura-dopomoze-im-pocuvatisa-krase-u-dnipri-volonterka-zbirae-knizki-dla-vijskovih-ak-dolucitisa/</reference>
  </metadata>
  <document>
    <h>У Дніпрі волонтерка Єва Біліченко організовує збір книжок для військових, які перебувають в одному з медичних закладів міста. До цього вона проводила збір для будинку, де проживають люди з інвалідністю та похилого віку. Розповідає, усе для того, аби замінити в читацькому залі російськомовну літературу радянської доби.</h>
    <p>Як триває збір — читайте у матеріалі Суспільного.</p>
    <p>За словами волонтерки, перший збір пройшов успішно. Після нього залишилося декілька паперових книжок і тоді виникла ідея допомогти військовим. Каже: література допоможе їм краще відновлюватися та корисніше проводити вільний час.</p>
    <p id="e1">«Я сама люблю читати та розумію, наскільки література допоможе почуватися краще. Хлопці та дівчата проводять багато часу у лікарнях, під час лікування. Їм було б корисно багато читати, трошки розважатися та зробити час більш цікавим», — сказала дівчина.</p>
    <p>Єва розповідає: серед книжок є художня, історична, документальна, навчальна, біографічна література. Вони написані українською та англійською мовами. Збирали різні жанри, оскільки в кожного військового є свій смак.</p>
    <p id="e2">«Я вирішила надати літературу, яка буде їм цікавою. Одразу говорила, передавайте книжки, які ви самі прочитали та хотіли би подарувати близькій людині. В нас є різні за жанром книжки: від жіночих романів до енциклопедії і автобіографії», — зазначила волонтерка.</p>
    <p>Збір триватиме до 1 квітня. Передати книжки можна через поштомат. Нині акція триває активно, вдалось зібрати 74 книжки: говорить волонтерка.</p>
    <p id="e3">«Цього разу ініціатива, можливо тому що повʼязана з хлопцями та дівчатами військовими, набула більшого розголосу. Надалі ініціативу можна розвинути до чогось більшого та розповсюджувати в інших лікарнях, де немає читацьких залів», — розповіла Єва.</p>
    <p>Звʼязатися з волонтеркою щодо передачі книжок, можна на її сторінці в інстаграм.</p>
    <p>Автор — Назар Шарков</p>
    <p id="e4">Читайте нас у Telegram: Суспільне Дніпро</p>
  </document>
  <warnings>
    <warning id="e1">Message: Рекомендуємо використовувати синтетичну форму, наприклад, вищий, найвищий Offset: 219. Replacement: </warning>
    <warning id="e2">Message: Згідно з чинним правописом, після голосної пишемо «б». Однак «би» дозволяє уникати збігу приголосних б та б/п/д/т/к/ґ або двох приголосних. Offset: 121. Replacement: б</warning>
    <warning id="e2">Message: Між двома голосними варто писати й: енциклопедії «й» автобіографії, енциклопедії «та» автобіографії Offset: 220. Replacement: й, та</warning>
    <warning id="e3">Message: Якщо «тому що» можна замінити на «бо», кому ставимо перед «тому що». Якщо ж така заміна неможлива, але можна поставити запитання до слова «тому», кома має стояти після «тому». Offset: 31. Replacement: , тому що, тому, що</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний, кличний] і "Дніпро": [ч.р.: називний, знахідний] Offset: 24. Replacement: суспільний Дніпро</warning>
  </warnings>
  <errors/>
</root>
