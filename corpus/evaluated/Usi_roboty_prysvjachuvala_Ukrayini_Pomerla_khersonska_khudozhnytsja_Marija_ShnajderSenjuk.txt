<root>
  <metadata>
    <source>Суспільне Новини | Suspilne Novyny</source>
    <author id="e1">Аліна Мокляк, Оксана Хлєбус</author>
    <title>Усі роботи присвячувала Україні. Померла херсонська художниця Марія Шнайдер-Сенюк</title>
    <language>uk</language>
    <publication_time>2025-03-26T20:13+02:00</publication_time>
    <reference>https://suspilne.media/kherson/980101-usi-roboti-prisvacuvala-ukraini-pomerla-hersonska-hudoznica-maria-snajder-senuk/</reference>
  </metadata>
  <document>
    <h>17 березня 2025 року померла Заслужена художниця України, херсонська майстриня гобелена, поетеса Марія Шнайдер-Сенюк.</h>
    <p>Про це на своїй сторінці у Facebook повідомив Херсонський обласний художній музей ім. Шовкуненка.</p>
    <p>Художниця народилася на 9 червня 1936 року у селі Коблин Рівненської області. Закінчила у 1956 році Львівське училище прикладного та декоративного мистецтва, у 1961—1963 роках навчалася у Львівському інституті прикладного та декоративного мистецтва. Після працювала на Вінниччині, згодом переїхала до Херсона, де і прожила більшу частину життя, інформують у музеї.</p>
    <p>«Херсонщина стала джерелом натхнення для майстрині, спонукаючи її до створення гобеленів із новою тематикою, на яких зʼявилися і ніжні рослини дніпрових заплав, і чарівні затишні куточки степових пейзажів. Саме таким є триптих “Тиша Дніпровських заплавів”, у якому майстриня оспівує красу дельти Дніпра та гармонію мальовничих херсонських плавнів», — йдеться у дописі.</p>
    <p id="e2">Гобелени «Поетам України», триптих «Тиша дніпровських заплавів»; написані фарбами полотна «Червоними і чорними нитками», «У нашім раї на землі» є частиною колекції художнього музею.</p>
    <p>«Марія Шнайдер-Сенюк тонко передавала стан природи та радість життя. На її полотнах розквітають весняні сади, величний степ огортається ніжними пастельними відтінками різнотравʼя, а яскраві кольори веселки наповнюють барвами навколишній світ і людські серця», — повідомили співробітники музею.</p>
    <p>Більшість робіт Марії Шнайдер-Сенюк викрала російська окупаційна влада у 2022 році. Частину спадщини вдалося зберегти, додали музейники.</p>
    <p>Раніше Херсонська МВА повідомляла, що пішла з життя заступниця начальника управління культури Херсонської міської ради Світлана Моспан.</p>
    <p id="e3">Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 21. Replacement: Глобус, Хлібу, Глєбу, Хлібусь, Хлібусю, Хлібуся, Хлібусі</warning>
    <warning id="e2">Message: Після голосної зі звуком і/и варто писати й або та: Червоними «й» чорними, Червоними «та» чорними Offset: 101. Replacement: й, та</warning>
    <warning id="e3">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Херсон": [ч.р.: називний, знахідний] Offset: 23. Replacement: суспільний Херсон</warning>
  </warnings>
  <errors/>
</root>
