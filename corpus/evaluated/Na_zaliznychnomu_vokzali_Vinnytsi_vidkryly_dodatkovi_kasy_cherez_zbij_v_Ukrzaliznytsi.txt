<root>
  <metadata>
    <source>Суспільне Новини | Suspilne Novyny</source>
    <author>Андрій Коник</author>
    <title>На залізничному вокзалі Вінниці відкрили додаткові каси через збій в Укрзалізниці</title>
    <language>uk</language>
    <publication_time>2025-03-26T13:47+02:00</publication_time>
    <reference>https://suspilne.media/vinnytsia/979837-na-zaliznicnomu-vokzali-vinnici-vidkrili-dodatkovi-kasi-cerez-zbij-v-ukrzaliznici/</reference>
  </metadata>
  <document>
    <h>Дві додаткових каси відкрили на залізничному вокзалі у Вінниці. Квитки на потяги можна придбати лише фізично через збій у роботі онлайн-сервісів Укрзалізниці.</h>
    <p>Про це повідомили у Telegram «Укрзалізниці».</p>
    <p>Опівдні у середу, 26 березня, на вокзалі у Вінниці відкрили дві додаткові каси, які працюють без технічних та обідніх перерв. Квитки продають на потяги із відправленням 26 та 27 березня.</p>
    <p>Окрім Вінниці, додаткові каси відкрили у Києві та Львові. Також Укрзалізниця пропонує додаткові переваги для пасажирів, які купили квитки на потяги в період хакерської атаки на сервіс.</p>
    <ul>
      <li id="e1">платні зали очікування безкоштовно приймають пасажирів із паперовими квитками, придбаними у період хакерської атаки;</li>
      <li id="e2">пасажирів з придбаними в цей же період паперовими квитками пропонують безкоштовний чай на борту Укрзалізниці;</li>
      <li id="e3">після відновлення системи Укрзалізниця пропонуватиме «компліменти» від залізниці та партнерів «на знак вибачень за ситуацію» за наявності паперового квитка.</li>
    </ul>
    <h>Що відомо про збій у роботі онлайн-сервісів Укрзалізниці</h>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки.</p>
    <p>В Укрзалізниці зазначили, що система продажу квитків після кібератаки працює. Квитки у касах пасажири наразі можуть придбати лише на найближчі дві доби.</p>
    <p id="e4">Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
  <warnings>
    <warning id="e1">Message: Це речення не починається з великої літери. Offset: 0. Replacement: Платні</warning>
    <warning id="e1">Message: «безкоштовно» — нерекомендоване слово, кращий варіант: безплатно. Offset: 23. Replacement: безплатно</warning>
    <warning id="e2">Message: Це речення не починається з великої літери. Offset: 0. Replacement: Пасажирів</warning>
    <warning id="e2">Message: «безкоштовний» — нерекомендоване слово, кращий варіант: безплатний. Offset: 70. Replacement: безплатний</warning>
    <warning id="e3">Message: Це речення не починається з великої літери. Offset: 0. Replacement: Після</warning>
    <warning id="e4">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Вінниця": [ж.р.: називний] Offset: 23. Replacement: суспільна Вінниця</warning>
  </warnings>
  <errors/>
</root>
