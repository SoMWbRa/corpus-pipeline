<root>
  <metadata>
    <source>Суспільне Новини | Suspilne Novyny</source>
    <author>Ірина Остапчук, Ілона Касаткіна</author>
    <title>Опалювальний сезон 2024-25 — у Житомирі ухвалили дату завершення</title>
    <language>uk</language>
    <publication_time>2025-03-26T10:47+02:00</publication_time>
    <reference>https://suspilne.media/zhytomyr/979589-opaluvalnij-sezon-2024-25-u-zitomiri-uhvalili-datu-zaversenna/</reference>
  </metadata>
  <document>
    <h></h>
    <h>Починаючи з 31 березня 2025 року, на території Житомирської громади офіційно завершують опалюваний сезон 2024-25. Таке рішення ухвалили на позачерговому засіданні міськвиконкому 26 березня.</h>
    <p>За словами виконувача обовʼязків керівника управління комунального господарства Житомирської міськради Віталія Шевчука, котельні міста припинять подачу тепла у житлові будинки, бюджетні підприємства, установи та організації раніше терміну через потепління.</p>
    <q>«Враховуючи встановлену середньодобову температуру зовнішнього повітря вище від 8 градусів тепла упродовж трьох діб, що відповідає нормам санітарного законодавства та враховуючи потребу раціонального використання паливно-енергетичних ресурсів, відповідно до чинних будівельних норм і правил, правил технічної експлуатації систем теплопостачання комунальної енергетики України виконавчий комітет міської ради вирішив завершити опалювальний сезон 2024 – 2025 років на території Житомирської міської громади 31 березня», — сказав Віталій Шевчук.</q>
    <p id="e1">Посадовець також додав, що у разі зниження температури повітря, комунальному підприємству «Житомиртеплокомуненерго» та керівникам міських комунальних підприємств охорони здоровʼя дозволять відновлювати подачу тепла у лікарні та на підвідомчі установи й організації.</p>
    <p>5 березня Суспільне розповідало, що через потепління, яке прогнозують синоптики на Житомирщині на декілька днів — до 11–17 градусів тепла, на котельнях Житомира зменшували подачу теплоносія у денну пору доби. Всі обʼєкти теплопостачання працювали в економному режимі.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">Message: «підвідомчі» — нерекомендоване слово, кращий варіант: підпорядкований, підрядний. Offset: 231. Replacement: підпорядкований, підрядний</warning>
  </warnings>
  <errors/>
</root>
