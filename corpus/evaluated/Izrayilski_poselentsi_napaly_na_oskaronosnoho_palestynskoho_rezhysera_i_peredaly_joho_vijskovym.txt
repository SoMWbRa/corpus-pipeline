<root>
  <metadata>
    <source>Суспільне Новини | Suspilne Novyny</source>
    <author id="e1">Яна Качковська</author>
    <title>Ізраїльські поселенці напали на оскароносного палестинського режисера і передали його військовим</title>
    <language>uk</language>
    <publication_time>2025-03-25T11:45+02:00</publication_time>
    <reference>https://suspilne.media/culture/978793-izrailski-poselenci-napali-na-oskaronosnogo-palestinskogo-rezisera-i-peredali-jogo-vijskovim/</reference>
  </metadata>
  <document>
    <h id="e2">Режисер документального фільму «Немає іншої землі» (No Other Land), який отримав премію «Оскар», Хамдан Баллал опинився в руках ізраїльських військових після того, як група озброєних поселенців напала на його будинок у селі Сусія, розташованому в районі Масафер-Ятта на південь від Хеврона.</h>
    <p>Про це повідомляє The Guardian.</p>
    <p>Очевидці, серед яких пʼятеро американських єврейських активістів, розповіли, що близько 15 озброєних поселенців оточили режисера, закидали камінням його будинок і знищили резервуар для води.</p>
    <p id="e3">За словами одного зі свідків на імʼя Джозеф, який представляє Центр єврейського ненасильницького спротиву (Center for Jewish Nonviolence), згодом до місця подій прибули ізраїльські солдати, а серед поселенців були люди у військовій формі. Вони переслідували Баллала, увірвалися до його будинку та передали його військовим.</p>
    <p id="e4">Нападники розбили всі вікна та лобове скло його автомобіля, а також прокололи шини. Після жорстокого побиття Баллала разом із ще одним затриманим, ідентифікованим лише як Нассер, відвезли у відділок поліції. Члени його сімʼї заявили, що на підлозі в будинку залишилися сліди крові після удару по голові.</p>
    <p>Ізраїльська армія (IDF) у своїй заяві ствердила, що на місці подій сталася «насильницька сутичка між палестинцями та ізраїльтянами», під час якої «терористи» нібито кидали каміння у поселенців. Військові повідомили, що затримали трьох палестинців і одного ізраїльтянина.</p>
    <p id="e5">Базель Адра, ще один із режисерів «Немає іншої землі», заявив, що посилення насильства може бути відповіддю на міжнародне визнання фільму, зокрема його перемогу на «Оскарі». За його словами, палестинці в регіоні Масафер-Ятта стикаються з нападами з боку поселенців майже щодня, але цей випадок став особливо жорстоким.</p>
    <p id="e6">Співавтор стрічки, ізраїльський режисер Юваль Авраам, написав у соцмережі X (раніше — Twitter): «Група поселенців тільки-но вчинила лінч над Хамданом Баллалом. Вони його били, він отримав поранення голови та живота, стікає кровʼю. Солдати вторглися в швидку допомогу, яку він викликав, і забрали його. Відтоді про нього нічого не відомо».</p>
    <p id="e7">Це не перший випадок насильства щодо команди «Немає іншої землі». У лютому інший співавтор фільму, Базель Адра, також зазнав нападу з боку ізраїльських поселенців.</p>
    <p>Після перемоги фільму на «Оскарі» міністр культури Ізраїлю заявив, що це «сумний момент для світу кіно».</p>
    <h>Про фільм</h>
    <p id="e8">«Немає іншої землі» — документальний фільм 2024 року, створений палестино-ізраїльськими активістами Базелем Адрою, Хамданом Баллалом, Ювалем Авраамом і Рахель Шор.</p>
    <p id="e9">Стрічка розповідає про життя палестинців у регіоні Масафер-Ятта на окупованому Західному березі, які борються проти примусового виселення. В основі сюжету – історія активіста Базеля Адри, який документує руйнування свого села та знайомиться з ізраїльським журналістом Ювалем Авраамом, що підтримує його боротьбу.</p>
    <p id="e10">Фільм знімали протягом чотирьох років, з 2019 до 2023 року, використовуючи як архівні відео місцевих жителів, так і зйомки режисерів. Попри складні умови роботи та конфіскацію техніки ізраїльськими військовими, авторам вдалося завершити стрічку. Картина є спільним виробництвом Палестини та Норвегії й стала актом опору, зафіксувавши насильство з боку ізраїльської армії та поселенців.</p>
    <p>Світова премʼєра відбулася 16 лютого 2024 року на 74-му Берлінському кінофестивалі, де фільм отримав Приз глядацьких симпатій та Премію за найкращий документальний фільм Берлінале. Визнання картина здобула і на міжнародному рівні — на 97-й церемонії вручення премії «Оскар» вона перемогла в категорії «Найкращий документальний повнометражний фільм».</p>
    <p id="e11">«Немає іншої землі» отримав схвальні відгуки за чесне висвітлення ситуації в Масафер-Ятті, показуючи жорстокість окупаційної політики Ізраїлю та боротьбу палестинців за своє право на життя на рідній землі. Фільм не лише документує трагедію окремої громади, а й порушує глобальні питання справедливості, прав людини та колоніального насильства.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p id="e12">Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
  <warnings>
    <warning id="e1">Message: Знайдено потенційну орфографічну помилку. Offset: 4. Replacement: Рачковська, Качківська</warning>
    <warning id="e2">Message: Знайдено потенційну орфографічну помилку. Offset: 97. Replacement: Майдан, Жадан, ХАМАС, Харлан, Ладан, Хама, Рамадан, Шаман, Хамон, Айдан, Алдан, Амман, Ардан, Гаман, Даміан, Замшан, Кадан, Камден, Радан, Рамзан, Хайда, Хайден, Хамад, Хамада, Хамаде, Хамаду, Хамаді, Хамас, Хаміда, Хасан, Хассан, Ходан, Бадан, Бандан, Кардан, Маман, Пандан, Саман, Хакан, Хамади, Хамадо, Хамам, Хамах, Хамка, Хамкам, Хамках, Хамла, Хамлам, Хамлах, Хамса, Хамсин</warning>
    <warning id="e2">Message: Знайдено потенційну орфографічну помилку. Offset: 104. Replacement: Баллак</warning>
    <warning id="e2">Message: Знайдено потенційну орфографічну помилку. Offset: 224. Replacement: Сесія, Сусід, Лусія, Мусія, Сусі, Гусія, Сулія, Суфія, Сусі я</warning>
    <warning id="e2">Message: Знайдено потенційну орфографічну помилку. Offset: 254. Replacement: </warning>
    <warning id="e3">Message: Відсутня ліва кома Offset: 28. Replacement: , на ім'я</warning>
    <warning id="e3">Message: Знайдено потенційну орфографічну помилку. Offset: 258. Replacement: Баллака</warning>
    <warning id="e4">Message: Знайдено потенційну орфографічну помилку. Offset: 109. Replacement: Баллака</warning>
    <warning id="e4">Message: Знайдено потенційну орфографічну помилку. Offset: 171. Replacement: Вассер, НАССР, Насер, Нассе, Нассеш, Нас сер</warning>
    <warning id="e5">Message: Знайдено потенційну орфографічну помилку. Offset: 7. Replacement: Надра, Ядра, Ада, Аура, Кадра, Ара, Аґра, Бадра, ДРА, Одра, Авра, Акра, Чадра</warning>
    <warning id="e5">Message: Знайдено потенційну орфографічну помилку. Offset: 212. Replacement: </warning>
    <warning id="e6">Message: Знайдено потенційну орфографічну помилку. Offset: 40. Replacement: Аваль, Валь, Дюваль, Шваль</warning>
    <warning id="e6">Message: Знайдено потенційну орфографічну помилку. Offset: 132. Replacement: Лінч, Ліна, Ліни, лінь, Ліну, клінч, ланч, лінз, ліні, Лін, Лінд, Лінн, Ліно, Лінц, Лінча, Лінчу, Лінчі, Ліні, Фінч, ленч, ліне, ліню, ліня, він, кіно, річ, ціни, лінії, ніч, цін, ціна, ціну, ліги, ліки, лінію, літа, ЛНР, діяч, ліга, лінія, ліс, лісу, літо, тінь, тіні, ліві, лізі, ліній, ліси, лісі, літ, літня, літні, літр, ціні, Лі, Лізі, Ніна, Січ, кінь, лід, мін, міни, січ, Аліна, Еліна, ЛНУ, Ліон, ліва, ліву, ліг, лігу, літню, ліфт, міна, міну, піч, сіна, фіни, Вінчі, ЛЧ, Ліза, Ніни, Тіна, Тіні, бін, кін, лоно, лоні, ліве, лізе, лік, міні, піну, сіно, Аліни, Кінг, ЛДНР, Ліки, Лілі, Лінія, Ніно, УІНП, кітч, лани, луна, ліз, лінзи, ліра, ліри, літнє, піна, піни, Діна, Еліни, Лана, Лень, Луч, Ліда, Ліз, Лізи, Ліля, Ліра, Ніну, кіч, лан, лана, лань, лине, лона, лізу, лізь, ліку, лір, сін, сіні, фін, інь, іч, віч, лану, ланчу, ланчі, лані, лені, луни, лунь, лінза, ліру, лірі, ліса, сіни, фіна, фінт, інк, лен, лун, піно, цінь, Єліне, ІНК, ІНП, Іліч, Інг, Інд, Інн, Алін, Аліно, Аліну, Аліні, ВІНК, Вінс, ДІНЗ, Денч, Дін, Діне, Діни, Діно, Діну, Діні, Елін, Еліно, Еліну, Еліні, Зін, Зіна, Зіни, Зінич, Зіно, Зіну, Зіні, Клінт, ЛНВ, Лан, Ланг, Лане, Лани, Лано, Ланс, Лану, Лані, Лена, Ленг, Ленд, Лени, Лено, Ленс, Лену, Ленц, Леню, Леня, Лені, Леїн, Леїна, Леїне, Леїну, Леїні, Ливч, Лонг, Лоні, Лоуч, Лунич, Лєна, Лєни, Лєно, Лєну, Лєні, Ліам, Ліан, Ліана, Ліани, Ліано, Ліану, Ліані, Лів, Лівач, Лід, Ліди, Лідо, Лідс, Ліду, Ліді, Лізе, Лізна, Лізну, Лізо, Лізу, Лій, Ліка, Ліко, Ліку, Ліл, Ліль, Лілю, Ліма, Ліми, Лімна, Лімни, Лімно, Лімну, Лімні, Лімо, Ліму, Лімі, Лінам, Лінас, Лінах, Лінда, Лінде, Лінди, Ліндо, Лінду, Лінді, Лінин, Лінка, Лінки, Лінко, Лінку, Лінна, Лінну, Лінні, Ліною, Лінус, Лінца, Лінце, Лінцу, Лінці, Лінчем, Лінчин, Лінчук, Ліньї, Лінію, Лініє, Лінії, Ліона, Ліоне, Ліону, Ліоні, Лір, Ліре, Ліру, Лірі, Лісна, Лісне, Лісну, Лісні, Ліст, Ліці, Лішне, Лішню, Лішня, Лішні, Лію, Лія, Ліям, Ліях, Ліє, Лією, Лії, Ліїн, Ліїна, Ліїне, Ліїну, Ліїні, Мініч, Мітч, Нін, Ніні, Олін, Оліна, Оліне, Оліну, Оліні, Панч, Пін, Піна, Піни, Піно, Піну, Піні, Ріна, Ріни, Ріно, Ріну, Ріні, Сінд, Тін, Тіни, Тіно, Тіну, ФІНА, Флінн, Флінт, Фінк, Фінн, Фінча, Фінчу, Фінчі, Фітч, Юлін, Юліна, Юліне, Юліну, Юліні, блінт, біні, вінт, вінче, гін, гінча, гінче, гінчу, гінчі, діне, діну, дінь, елінг, клінчу, клінчі, кінв, кінчи, кінчу, ланд, лане, ланц, лене, лени, лену, ленчу, ленчі, лин, лина, линв, лини, лину, линча, линь, лині, лон, лонж, лону, луно, луну, луню, луня, луні, ліан, ліана, ліани, ліано, ліану, ліані, лібр, лівр, лігв, ліго, лій, лімб, лімф, лінем, лінзо, лінзу, лінзі, лінню, лінон, лінчуй, лінчую, лінчує, лінюх, ліням, лінях, лінів, лініє, ліпи, ліпна, ліпне, ліпну, ліпні, лірна, лірне, лірну, лірні, ліро, лісе, лісна, лісне, лісну, лісні, лісо, літе, літи, літна, літне, літну, літу, літі, ліф, ліфа, ліфе, ліфи, ліфу, ліфі, лічб, лічи, лічу, лічі, міно, міню, плінф, пліч, пін, пінт, пінчо, піню, піні, ріне, рінь, ріні, слінг, сінд, сіну, сіяч, тлін, тліне, тліну, тлінь, тліні, тіне, флінт, фіне, фіно, фіну, фінчу, фіні, хіна, хіни, хіно, хіну, хіні, ціно, ціню, їнь</warning>
    <warning id="e6">Message: Знайдено потенційну орфографічну помилку. Offset: 141. Replacement: Майданом, Алданом, Амманом, Гаманом, Даміаном, Жаданом, Каданом, Камденом, Ладаном, Раданом, Рамзаном, ХАМАСом, Хайденом, Хамадом, Хамасом, Харланом, Хасаном, Хассаном, Ходаном, Баданом, Карданом, Панданом, Рамаданом, Саманом, Хаканом, Хамамом, Хамоном, Хамсином, Шаманом</warning>
    <warning id="e6">Message: Знайдено потенційну орфографічну помилку. Offset: 150. Replacement: Баллаком</warning>
    <warning id="e6">Message: «вторглися» — нерекомендоване слово, кращий варіант: вдертися, впертися. Offset: 239. Replacement: вдертися, впертися</warning>
    <warning id="e6">Message: Перед словами, що починаються на в, ф або збігом приголосних із в, ф пишемо у: «у» швидку Offset: 249. Replacement: у</warning>
    <warning id="e7">Message: Знайдено потенційну орфографічну помилку. Offset: 106. Replacement: Надра, Ядра, Ада, Аура, Кадра, Ара, Аґра, Бадра, ДРА, Одра, Авра, Акра, Чадра</warning>
    <warning id="e8">Message: Знайдено потенційну орфографічну помилку. Offset: 108. Replacement: Аурою, Адою, Аґрою, Одрою, Аврою, Адрон, Чадрою</warning>
    <warning id="e8">Message: Знайдено потенційну орфографічну помилку. Offset: 115. Replacement: Майданом, Алданом, Амманом, Гаманом, Даміаном, Жаданом, Каданом, Камденом, Ладаном, Раданом, Рамзаном, ХАМАСом, Хайденом, Хамадом, Хамасом, Харланом, Хасаном, Хассаном, Ходаном, Баданом, Карданом, Панданом, Рамаданом, Саманом, Хаканом, Хамамом, Хамоном, Хамсином, Шаманом</warning>
    <warning id="e8">Message: Знайдено потенційну орфографічну помилку. Offset: 124. Replacement: Баллаком</warning>
    <warning id="e8">Message: Знайдено потенційну орфографічну помилку. Offset: 134. Replacement: Авалем, Дювалем</warning>
    <warning id="e9">Message: Знайдено потенційну орфографічну помилку. Offset: 51. Replacement: </warning>
    <warning id="e9">Message: Знайдено потенційну орфографічну помилку. Offset: 182. Replacement: Кадри, Ади, Аури, Аґри, Одри, Аври, Акри, Ари, Аїри, Чадри</warning>
    <warning id="e9">Message: Знайдено потенційну орфографічну помилку. Offset: 268. Replacement: Авалем, Дювалем</warning>
    <warning id="e10">Message: «зйомки» - помилкове слово, виправлення: знімання, фільмування. Offset: 116. Replacement: знімання, фільмування</warning>
    <warning id="e11">Message: Знайдено потенційну орфографічну помилку. Offset: 77. Replacement: </warning>
    <warning id="e12">Message: Потенційна помилка: прикметник не узгоджений з іменником: "Суспільне": [с.р.: називний, знахідний] і "Культура": [ж.р.: називний] Offset: 28. Replacement: суспільна Культура</warning>
  </warnings>
  <errors/>
</root>
