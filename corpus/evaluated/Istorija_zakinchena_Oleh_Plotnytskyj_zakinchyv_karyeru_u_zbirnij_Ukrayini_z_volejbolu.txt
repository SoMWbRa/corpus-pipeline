<root>
  <metadata>
    <source>Суспільне Новини | Suspilne Novyny</source>
    <author>Євген Мороз</author>
    <title>«Історія закінчена». Олег Плотницький закінчив карʼєру у збірній Україні з волейболу</title>
    <language>uk</language>
    <publication_time>2025-03-25T14:16+02:00</publication_time>
    <reference>https://suspilne.media/sport/979077-istoria-zakincena-oleg-plotnickij-zakinciv-kareru-u-zbirnij-ukraini-z-volejbolu/</reference>
  </metadata>
  <document>
    <h>Український волейболіст Олег Плотницький закінчив карʼєру в збірній Україні. Про це спортсмен повідомив на своїй сторінці у Facebook.</h>
    <p>Причини рішення закінчити карʼєру в збірній Плотницький не повідомив. Перед цим український волейболіст не підтвердив інформацію президента ФВУ Михайла Мельника щодо приїзду в збірну на матчі 2025 року.</p>
    <p id="e1">«Хочу щиро подякувати всім гравцям, тренерам та їхнім помічникам за роки співпраці, за довіру, за боротьбу до останнього мʼяча. Ви — частина мого волейбольного серця, і я вдячний кожному.</p>
    <p id="e2">Вірю, що український волейбол уже скоро зробить ще один крок уперед — до нових вершин, до ще вищого рівня. Потенціал у нас є. Таланти — неймовірні. Залишається лише берегти цю єдність і примножувати здобуте».</p>
    <q>«І ось, після всіх цих спогадів і досягнень, я прийняв непросте, але виважене рішення. Моя історія як гравця національної збірної України добігла завершення».</q>
    <p>«Для мене настав час рухатися далі — іншим шляхом, але цей шлях завжди буде повʼязаний із розвитком волейболу. Я залишаюся вірним цій грі. І, хто знає, у збірній України ми ще обовʼязково побачимось — питання лише, в якому з можливих амплуа», — написав Плотницький.</p>
    <p>Останній матч за збірну України Плотницький провів у 2023 році — у відборі на Олімпійські ігри у Парижі. Після цього український волейболіст повністю пропустив 2024 рік — тоді рішення не виступати за національну команду він пояснював необхідністю відновитися після завершення сезону та потребою у відпочинку.</p>
    <p id="e3">Потрапив Плотницький до розширеної заявки збірної України і на 2025 рік. Президент Федерації волейболу України Михайло Мельник навіть повідомив про його приїзд до національної команди, однак сам Плотницький згодом цю інформацію заперечив.</p>
    <h>Олег Плотницький у збірній Україні з волейболу: що відомо</h>
    <ul>
      <li id="e4">Дебютував за дорослу збірну України на офіційному рівні у матчах відбору на чемпіонат світу-2018.</li>
      <li>Разом зі збірною України взяв участь на трьох чемпіонатах Європи: у 2019 та 2023 роках доходив до чвертьфіналу, а у 2021-му — до 1/8 фіналу.</li>
      <li id="e5">Учасник чемпіонату світу-2022. Разом з командою дійшов до чвертьфіналу — найкращий результат в її історії.</li>
      <li id="e6">На рахунку Плотницького також перемога зі збірною України у Золотій Євролізі в 2017 році та два фінали — у 2021-му та 2023-му.</li>
    </ul>
  </document>
  <warnings>
    <warning id="e1">The number of open and close quotation marks is not equal!</warning>
    <warning id="e2">The number of open and close quotation marks is not equal!</warning>
    <warning id="e3">Message: Після голосної зі звуком і/и варто писати й або та: України «й» на, України «та» на Offset: 58. Replacement: й, та</warning>
    <warning id="e4">Message: Потенційна орфографічна помилка Offset: 86. Replacement: </warning>
    <warning id="e5">Message: Потенційна орфографічна помилка Offset: 19. Replacement: </warning>
    <warning id="e6">Message: Перед словами, що починаються на в, ф або збігом приголосних із в, ф пишемо у: «у» 2017 Offset: 77. Replacement: у</warning>
  </warnings>
  <errors/>
</root>
