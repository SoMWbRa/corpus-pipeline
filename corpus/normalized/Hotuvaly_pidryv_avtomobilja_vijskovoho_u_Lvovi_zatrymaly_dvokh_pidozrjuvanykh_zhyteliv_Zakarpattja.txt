<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк</author>
    <title>Готували підрив автомобіля військового: у Львові затримали двох підозрюваних жителів Закарпаття</title>
    <language>uk</language>
    <publication_time>2025-03-25T16:32+02:00</publication_time>
    <reference>https://suspilne.media/lviv/979237-gotuvali-pidriv-avtomobila-vijskovogo-u-lvovi-zatrimali-dvoh-pidozruvanih/</reference>
  </metadata>
  <document>
    <h>Співробітники Служби безпеки України затримали у Львові двох жителів Закарпаття. За даними слідства, вони готували підрив автомобіля військовослужбовця. Їм повідомили про підозру у державній зраді, вчиненій в умовах воєнного стану.</h>
    <p>Про це повідомили у пресслужбі СБУ.</p>
    <p>«Служба безпеки зірвала ще одну спробу спецслужб РФ здійснити теракт у західних областях України. За результатами комплексних заходів у Львові затримано двох російських агентів, які готували підрив авто воїна Сил оборони», — йдеться у повідомленні.</p>
    <p>За даними слідства, двох жителів Закарпаття віком 22 та 23 роки завербували спецслужби РФ через Telegram-канали. Чоловіки приїхали до Львова, забрали саморобний вибуховий пристрій та планували з його допомогою підірвати автомобіль військового.</p>
    <p>Обох чоловіків затримали, коли вони закладали вибухівку в спортивній сумці під автівку. Пристрій був споряджений 4,5 кг вибухової речовини та гайками.</p>
    <p>«Потім навпроти місця паркування потенційної цілі вони встановили телефонну камеру з функцією віддаленого доступу для окупантів. Таким чином російські спецслужбісти хотіли зафіксувати наслідки запланованого теракту», — йдеться у повідомленні.</p>
    <p>Кіберфахівці СБУ викрили чоловіків, нейтралізували вибухівку та камеру. Жителям Закарпаття повідомили про підозру за ч. 2 ст. 111 Кримінального кодексу України (Державна зрада, вчинена в умовах воєнного стану).</p>
    <p>Санкція статті — довічне позбавлення волі з конфіскацією майна. Наразі підозрювані перебувають під вартою.</p>
  </document>
</root>
