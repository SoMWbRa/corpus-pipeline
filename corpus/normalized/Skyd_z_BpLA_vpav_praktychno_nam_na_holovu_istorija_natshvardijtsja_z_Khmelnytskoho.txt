<root>
  <metadata>
    <source>Суспільне Новини | Suspilne Novyny</source>
    <author>Ірина Хижа, Михайло Жила</author>
    <title>«Скид з БпЛА впав практично нам на голову»: історія нацгвардійця з Хмельницького</title>
    <language>uk</language>
    <publication_time>2025-03-26T09:30+02:00</publication_time>
    <reference>https://suspilne.media/khmelnytskiy/979221-skid-z-bpla-vpav-prakticno-nam-na-golovu-istoria-nacgvardijca-z-hmelnickogo/</reference>
  </metadata>
  <document>
    <h></h>
    <h>22-річний Артем Кошелюк з Хмельницького добровільно долучився до лав Національної гвардії України після закінчення вишу у січні 2024 року, воював на Донецькому напрямку з листопада. У лютому 2025 року він командував боєм, під час якого під Нью-Йорком вдалося знищили 40 росіян, які йшли в атаку.</h>
    <p>Свою історію воїн розповів Суспільне Хмельницький.</p>
    <p>Артем Кошелюк пригадав, у листопаді 2024 року на північно-західній околиці Нью-Йорка, що на Донеччині, був його перший бойовий вихід.</p>
    <q>«Було трошки складно, бо не знаєш, чого очікувати. Я отримав контузію на другий день перебування. Скид з БпЛА впав практично нам на голову. Врятувало те, що в нас було пончо над головою. До цього були скиди, гази, скиди гранат. Крайній був скид над головою. Нам підняло кришу, ми вже дивилися на гору, бачили дрон, який на нас скинув. Прийняли рішення відійти».</q>
    <p>Лейтенант нацгвардії розповів, тоді на позиціях він з побратимами був 11 діб. Наступний бойовий вихід на ті ж позиції відбувся у грудні 2024 року.</p>
    <q>«В нас склалася така ситуація, що росіяни зайшли до нас в тил, і нам потрібно було провести зачистку. Я з двома побратимами відправився на зачистку. Росіяни вдарили по нас FPV-дронами. Перший FPV-дрон впав, але не вибухнув, нам дуже пощастило. Другий — прилетів мені під ноги».</q>
    <p>За словами Артема Кошелюка, тоді отримав уламкові поранення, однак продовжив зачистку.</p>
    <q>«Рухалися ми акуратно, все, як нас вчили, як злагоджували. Закидали гранатами небезпечні укриття, прострілювали. І далі почали рухатися. Можливо, хтось там і був, але його приспало. В нас не було часу розгрібати, щоб точно підтвердити».</q>
    <p>Нацгвардієць пожартував, один з пʼяти уламків від FPV-дрона залишився на згадку.</p>
    <q>«Залишився в нозі. Я собі на памʼять й на зло росіянам зробив татуювання як насмішку над ними, що в них не вдалося, а в мене вдалося. Уламок в такому місці і так розташований, що немає, як його дістати».</q>
    <p>Артем Кошелюк розповів, після лікування заступав на командно-спостережний пункт за передніми позиціями. На початку лютого 2025 року з цього пункту керував боєм, де їх атакували до пів сотні росіян.</p>
    <q>«Зазвичай штурми були зранку. Рухалися вони якимось “Буханками”, “Нивами”. Обрізали їх, робили з них типу пікапи й сунули. Росіяни ніби вклинилися між двох позицій. На кожній перебувало по три наших військовослужбовці. Я вказував дальність, азимут, звідки рухалися росіяни. Запрошували міномет, допомогу дронів й інших вогневих засобів».</q>
    <p>Нацгвардієць пригадав, після бою вдалося захопити російську радіостанцію.</p>
    <q>«Ось саме тоді ми підтвердили за позивними всіх росіян, які були знищені. Йдеться про 40 чоловіків».</q>
    <p>За словами Артема Кошелюка, зараз збирає усі необхідні документи, аби підписати контракт з Нацгвардією.</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
</root>
