<root>
  <metadata>
    <source>Суспільне Новини | Suspilne Novyny</source>
    <author>Дарʼя Кінша</author>
    <title>У Кремлі оприлюднили список обʼєктів, які підпадають під тимчасове припинення ударів</title>
    <language>uk</language>
    <publication_time>2025-03-25T21:30+02:00</publication_time>
    <reference>https://suspilne.media/979419-ssa-ta-rf-pogodili-obekti-aki-pidpadaut-pid-timcasove-pripinenna-udariv-spisok/</reference>
  </metadata>
  <document>
    <h>Сполучені Штати Америки та Росія узгодили перелік російських та українських обʼєктів, які підпадають під тимчасову заборону на удари по енергетичній інфраструктурі.</h>
    <p>Про це повідомляє пресслужба Кремля.</p>
    <p>До списку потрапили наступні обʼєкти:</p>
    <ul>
      <li>Нафтопереробні підприємства;</li>
      <li>Нафто-, газопроводи та сховища, включаючи насосні станції;</li>
      <li>Інфраструктура, що виробляє та передає електрику, включаючи електростанції, підстанції, трансформатори та розподільники;</li>
      <li>Атомні електростанції;</li>
      <li>Дамби гідроелектростанцій.</li>
    </ul>
    <p>У Кремлі знову стверджують, що заборона на удари по енергетиці начебто діє протягом 30 днів, починаючи з 18 березня. Зазначається також, що «за взаємною домовленістю, може бути продовжений».</p>
    <q>«У разі порушення мораторію однією зі сторін інша сторона має право вважати себе вільною від зобовʼязань щодо його дотримання», — йдеться в заяві.</q>
    <p>25 березня президент України Володимир Зеленський прокоментував заяви Кремля про те, що угода щодо безпеки у Чорному морі почне діяти після зняття санкцій з російських виробників та експортерів продовольства та на те, що заборона на удари по енергетиці начебто діє з 18 березня.</p>
    <p>Український президент нагадав, що раніше очільник Кремля Володимир Путін відхилив пропозицію щодо повного тимчасового припинення вогню, на яку погодилася Україна. І тоді, наголосив Зеленський, Росія за це не отримала жодних санкцій.</p>
    <q>«Якщо не спрацює ще й ця домовленість, якщо росіяни спробують знову тиснути на Америку, на Європу, на Україну, то відповідь, вважаю я, має бути одна — точно нові санкції, точно більше тиску. Те, як Росія буде себе вести найближчими днями, покаже багато чого. Якщо не все, якщо знову повітряні тривоги, якщо знову військова активність в Чорному морі, якщо знову російські маніпуляції та погрози, то треба буде вживати нових заходів. Саме проти Москви», — заявив президент.</q>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <p>Президент України Володимир Зеленський підтвердив, що в Саудівській Аравії досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
  </document>
</root>
