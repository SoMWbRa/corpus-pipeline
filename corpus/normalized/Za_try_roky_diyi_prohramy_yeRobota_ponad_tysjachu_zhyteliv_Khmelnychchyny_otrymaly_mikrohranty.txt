<root>
  <metadata>
    <source>Суспільне Новини | Suspilne Novyny</source>
    <author>Ірина Хижа, Вікторія Мельник</author>
    <title>За три роки дії програми «єРобота» понад тисячу жителів Хмельниччини отримали мікрогранти</title>
    <language>uk</language>
    <publication_time>2025-03-25T19:00+02:00</publication_time>
    <reference>https://suspilne.media/khmelnytskiy/979113-za-tri-roki-dii-programi-erobota-ponad-tisacu-ziteliv-hmelniccini-otrimali-mikrogranti/</reference>
  </metadata>
  <document>
    <h></h>
    <h>За три роки дії програми «єРобота» понад тисячу жителів Хмельницької області отримали мікрогранти від 50 до 250 тисяч гривень на започаткування або розвиток власного бізнесу. Загальна сума грошової допомоги становить понад 240 мільйонів гривень.</h>
    <p>Про це Суспільне Хмельницький розповів заступник директора обласного центру зайнятості Сергій Залуський.</p>
    <p>За його словами, упродовж 2024 року підприємці отримали 505 мікрогрантів, з початку 2025 року — 87. Сергій Залуський розповідає, які справи найчастіше започатковують грантоотримувачі.</p>
    <p>«Йдеться про швейні майстерні, послуги з технічного обслуговування автотранспортних засобів, перукарні. Крім того, медичні заклади скористалися послугами мікрогранту», — зазначив заступник директора обласного центру зайнятості.</p>
    <p>Сергій Залуський пояснив, учасники бойових дій та члени їх сімей можуть отримати грант до одного мільйона гривень: «Упродовж 2024 року учасники бойових дій отримали 59 грантів, з початку 2025 року — 9».</p>
    <p>Капелан Збройних сил України Олег прийшов у студію краси та здоровʼя на процедуру з апаратного масажу. За його словами, для воїнів на відновленні важлива така увага.</p>
    <p>«Важливо, щоб був зворотний звʼязок нашого суспільства в тилу. Я думаю, що це допомагає фізіологічно, покращувати стан фізично і психологічно, духовно якось підбадьорює», — розповів Олег.</p>
    <p>Для військових цю послугу надають безкоштовно, розповіла співвласниця студії краси та здоровʼя Ольга Заверуха. Апарат для вакуумного масажу купували за грантові кошти. Це її другий грант.</p>
    <p>«Перший грант сумою 250 тисяч гривень використали на розширення. Наступний грант я брала як дружина військовослужбовця, там закладений трішки більший бюджет», — зазначила підприємниця.</p>
    <p>Цього разу, розповіла Ольга Заверуха, в межах державної програми отримала грант на пів мільйона гривень. Працевлаштували людей: «Під час отримання і першого, і другого грантів ми влаштовували на роботу по дві людини».</p>
    <p>Мікрогрант від держави сумою 75 тисяч гривень, як фізична особа-підприємець (ФОП), отримала й інша співвласниця студії Анна Гафурова: «Використали на розширення: придбали кушетку. Вона — широка, велика, має електропривід. На ній може поміститися гарний міцний козак».</p>
    <p>За словами Сергія Залузького, 70% від усіх людей, які подаються на гранти, — це чинні ФОПи.</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
</root>
