<root>
  <metadata>
    <source>Суспільне Новини | Suspilne Novyny</source>
    <author>Суспільне</author>
    <title>Людей, які кажуть, що під час війни треба саджати квіти й вкладати бруківку, треба лікувати, — Брижинський</title>
    <language>uk</language>
    <publication_time>2025-03-25T11:07+02:00</publication_time>
    <reference>https://suspilne.media/chernihiv/952475-ludej-aki-kazut-so-pid-cas-vijni-treba-sadzati-kviti-j-vkladati-brukivku-treba-likuvati-brizinskij/</reference>
  </metadata>
  <document>
    <h>Начальник Чернігівської міської військової адміністрації Дмитро Брижинський вважає, що варто лікувати людей, які кажуть, що під час війни треба саджати квіти та вкладати нову бруківку у Чернігові.</h>
    <p>Про це він сказав в інтервʼю виданню «Челайн», відповідаючи на питання про цивільне життя Чернігова, зокрема щодо нарікання місцевих жителів на відсутність процесів благоустрою, які були за каденції звільненого міського голови Владислава Атрошенка та в.о. міського голови Олександра Ломака.</p>
    <q>«Цих людей треба лікувати, які кажуть, що треба саджати під час війни квіти, треба вкладати нову бруківку. Я не про те, що не треба ремонтувати магістралі, не треба відновлювати водогін, теплопостачання.Так, це треба робити, але квіточки це зовсім інше».</q>
    <p>Він згадав, що наразі тисячі людей гинуть та отримують інвалідність на фронті, а деякі люди залишаються без житла. Також Брижинський назвав «ідіотами» людей, які хочуть, «щоб квіточка біля його підʼїзду росла».</p>
    <q>«Ті люди, які порушують ці питання, кому хочеться нюхати квіточки, напевно, в них щось ненормально з головою. Коли у нас така трагедія, гірше нічого придумати не можна, коли тисячі людей гинуть, тисячі людей стають інвалідами, тисячі людей залишились без житла, і невідомо, коли воно все закінчиться, якийсь ідіот хоче, щоб квіточка біля його підʼїзду росла. Це ідіоти. Я не кажу, що не треба прибирати, не треба вивозити сміття, але висадити на декілька мільйонів квіточок на фоні трагедії та загибелі наших воїнів...»</q>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
