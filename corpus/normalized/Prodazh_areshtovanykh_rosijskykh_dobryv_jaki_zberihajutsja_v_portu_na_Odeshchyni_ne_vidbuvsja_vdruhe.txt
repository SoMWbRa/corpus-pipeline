<root>
  <metadata>
    <source>Суспільне Новини | Suspilne Novyny</source>
    <author>Кароліна Волкова</author>
    <title>Продаж арештованих російських добрив, які зберігаються в порту на Одещині, не відбувся вдруге</title>
    <language>uk</language>
    <publication_time>2025-03-25T11:29+02:00</publication_time>
    <reference>https://suspilne.media/odesa/978469-prodaz-arestovanih-rosijskih-dobriv-aki-zberigautsa-v-portu-na-odesini-ne-vidbuvsa-vdruge/</reference>
  </metadata>
  <document>
    <h>У березні Агентство з розшуку та менеджменту активів виставило на продаж 136,38 тонни заарештованих мінеральних добрив. Їх незаконно ввозили до Ізмаїльського порту під виглядом товару з Туркменістану. Це вже другі торги, які не відбулися через відсутність учасників.</h>
    <p>Про це йдеться на сайті публічних закупівель Prozorro.</p>
    <p>Мінеральні добрива зберігаються в Ізмаїльському морському порту. Вперше АРМА мали провести аукціон 10 березня, але покупець не знайшовся. Після цього початкову ціну знизили з 2,9 млн грн до 1,45 млн. Нові торги призначили на 21 березня, однак і вдруге продати добрива не вдалося.</p>
    <p>Товар, який незаконно завозили з РФ, заарештували в листопаді 2023 року. Слідчі викрили схему під час розслідування кримінальної справи проти української компанії «Оскар Оптима». Вони організовували постачання та продаж добрив в Україні в обхід санкцій. Про це йдеться в ухвалі Шевченківського районного суду Києва.</p>
    <p>Слідство повідомляє, що російські добрива передавали болгарськими суднами через Туреччину. В Україну їх ввозили нібито від компанії, яка зареєстрована в ОАЕ. Країною походження добрив вказували Туркменістан.</p>
    <p>Розслідування провели журналісти «Радіо Свобода». Вони виявили таку поставку добрив на 1,1 мільйона доларів, здійснену у квітні 2023 року. Виявилось, що документи про походження товару підробили. Працівники видання зʼясували, що в схемі також брала участь білоруська компанія «Гродно Азот». А пізніше Інститут судових експертиз України підтвердив, що поставлені добрива відповідають тим, що виробляються в Гродно.</p>
    <p>Європейський Союз запровадив санкції проти «Гродно Азот» у 2021 році. До цього компанія звільнила працівників, які брали участь у протестах після президентських виборів у Білорусі 2020 року.</p>
    <p>Авторка: Єлизавета Пастух</p>
    <p>Читайте нас у Telegram, Viber, Facebook та Instagram: головні новини Одеси та області</p>
  </document>
</root>
