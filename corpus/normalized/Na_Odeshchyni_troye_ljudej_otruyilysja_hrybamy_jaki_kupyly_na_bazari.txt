<root>
  <metadata>
    <source>Суспільне Новини | Suspilne Novyny</source>
    <author>Наталія Коршак</author>
    <title>На Одещині троє людей отруїлися грибами, які купили на базарі</title>
    <language>uk</language>
    <publication_time>2025-03-25T14:30+02:00</publication_time>
    <reference>https://suspilne.media/odesa/978857-na-odesini-troe-ludej-otruilisa-gribami-aki-kupili-na-bazari/</reference>
  </metadata>
  <document>
    <h>В Одеській області зареєстрували перший випадок отруєння дикорослими грибами у 2025 році. Троє людей постраждали.</h>
    <p>Про це повідомили в Головному управлінні Держспоживслужби Одеської області.</p>
    <p>Отруїлися троє жителів міста Березівка 56, 63 і 21 років. За даними Держпродспоживслужби, 18 березня на дні народження вони вживали мариновані гриби невідомого походження, які були придбані на базарі 16 березня та використані у салаті.</p>
    <p>«Проведено санітарно-просвітню роботу з потерпілими», – зазначали у Держпродспоживслужбі.</p>
    <p>Фахівці Держпродспоживслужби закликають не купувати дикорослі гриби на стихійних ринках, а під час їх збирання дотримуватись правил безпеки:</p>
    <ul>
      <li>ніколи не збирати дикорослі гриби, якщо не знаєте точно, чи вони безпечні,</li>
      <li>не збирати старі, перезрілі або дуже молоді гриби, у яких нечітко виражені морфологічні ознаки, а також ті, що ростуть поблизу швидкісних трас промислових обʼєктів, сміттєзвалищ;</li>
      <li>під час посухи гриби краще не збирати взагалі: у спекотну погоду гриби втрачають вологу та накопичують токсини.</li>
    </ul>
    <p id="e1">«Якщо після споживання грибів почуваєтесь погано чи помітили ознаки отруєння (біль у животі, нудота, блювота, слабкість, головний біль, галюцинації) у своїх близьких, негайно викликайте «швидку допомогу», – застерігають представники Держпродспоживслужби.</p>
    <p>Авторка: Анастасія Чорноморець</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
