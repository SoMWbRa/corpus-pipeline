<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Японець, який відсидів у вʼязниці понад 47 років за звинуваченням у вбивстві, отримає понад $1,4 млн компенсації</title>
    <language>uk</language>
    <publication_time>2025-03-25T13:36+02:00</publication_time>
    <reference>https://suspilne.media/978993-aponec-akij-vidsidiv-u-vaznici-ponad-47-rokiv-za-zvinuvacennam-u-vbivstvi-otrimae-ponad-14-mln-kompensacii/</reference>
  </metadata>
  <document>
    <h>Окружний суд японської префектури Сідзуока постановив виплатити 89-річному Івао Хакамаді компенсацію у розмірі близько 217 млн єн (близько 1,44 млн доларів). Чоловік провів понад 47 років у вʼязниці за звинуваченням у вбивстві та був виправданий восени торік.</h>
    <p>Про це повідомляють японський мовник NHK та інформагентство Kyodo.</p>
    <p>У 1966 році суд у префектурі Сідзуока визнав Хакамаду винним у вбивстві сімʼї свого начальника, його дружини та їхніх двох дітей-підлітків. На допиті Хакамада визнав провину, але потім заявив, що поліція погрожувала та катувала його. Через два роки його засудили до смертної кари.</p>
    <p>Основним доказом проти Хакамади був закривавлений одяг, знайдений у нього невдовзі після того, як знайшли тіла. Роками його адвокати стверджували, що ДНК, вилучена з одягу, не збігається з ДНК їхнього підзахисного. Захисники також припускали, що поліція могла сфабрикувати докази.</p>
    <p>У 2014 суд все ж таки визнав, що ДНК не збігаються і Хакамаду звільнили з вʼязниці. Його справу передали на повторний розгляд в окружний суд, який визнав, що слідчі могли підкинути докази. Потім це рішення скасував високий суд у Токіо.</p>
    <p>Але після апеляції судді Верховного суду наказали високому суду переглянути справу, що призвело до ухвали про повторний розгляд справи.</p>
    <p>Під час повторного судового розгляду в жовтні 2024 року окружний суд його виправдав та ухвалив, що слідчі органи сфабрикували докази у справі.</p>
    <p>У січні 2025 року адвокати подали відповідний позов на отримання компенсації від імені Хакамади, який досі страждає від наслідків свого увʼязнення. За японськими законами засуджений, якого виправдали, має право на компенсацію до 12,5 тисячі єн за кожен день, проведений під вартою.</p>
    <p>Загалом японець провів понад 47 років в увʼязненні, з яких близько 33 років в очікуванні виконання вироку у вигляді страти.</p>
    <p>Команда юристів Хакамади також заявила, що до цього літа планує подати позов проти префектури Сідзуоки та національного уряду Японії, щоб притягнути їх до відповідальності за помилкове засудження чоловіка.</p>
  </document>
</root>
