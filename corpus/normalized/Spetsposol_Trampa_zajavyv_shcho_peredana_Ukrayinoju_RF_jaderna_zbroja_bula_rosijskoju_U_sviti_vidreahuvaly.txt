<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title>Спецпосол Трампа заявив, що передана Україною РФ ядерна зброя «була російською». У світі відреагували</title>
    <language>uk</language>
    <publication_time>2025-03-26T15:38+02:00</publication_time>
    <reference>https://suspilne.media/979513-specposol-trampa-zaaviv-so-peredana-ukrainou-rf-aderna-zbroa-bula-rosijskou-u-sviti-vidreaguvali/</reference>
  </metadata>
  <document>
    <h>Спецпредставник президента США Річард Гренелл вважає, що Україна ніколи не мала власної ядерної зброї, а наявний у неї за часів СРСР арсенал, від якого вона відмовилася за Будапештським меморандумом, завжди належав Росії. Політики, дипломати і науковці відреагували на цю заяву.</h>
    <p>Американський дипломат, спеціальний представник президента Сполучених Штатів Америки Дональда Трампа Річард Гренелл висловився у X про Будапештський меморандум.</p>
    <p>«Прояснімо ситуацію з Будапештським меморандумом. Ядерна зброя належала Росії і була її залишками. Україна повернула ядерну зброю Росії. Вона не була українською. Це незручний факт», — написав він.</p>
    <q></q>
    <p>У коментарях йому нагадали, що врешті Росія порушила зобовʼязання за Будапештським меморандумом. Гренелл погодився з цим коротким «Правда».</p>
    <h>Реакції на заяву Гренела</h>
    <p>Колишній посол США в Україні, експерт з питань ядерного озброєння Стівен Пайфер відреагував на слова спецпредставника й заявив, що той «категорично не правий».</p>
    <p>«Я допомагав вести переговори щодо Будапештського меморандуму. Гренелл категорично помиляється. Ядерні боєголовки в Україні були колишніми радянськими, а не російськими. Боєголовки на зберіганні перебували під виключною відповідальністю України. Міжконтинентальні балістичні ракети і бомбардувальники були ліквідовані в Україні, за винятком невеликої кількості, відправленої до Росії в рахунок списання боргів», — написав Пайфер в Х.</p>
    <p>Він наголосив, що Україна вирішила відправити ядерні боєголовки до Росії на ліквідацію значною мірою через те, що Москва взяла на себе зобовʼязання поважати суверенітет і територіальну цілісність України та не застосовувати силу проти країни.</p>
    <p>«Вивчайте історію повністю», — написав дипломат.</p>
    <q></q>
    <p>Розкритикував заяву Гренелла і колишній конгресмен від Республіканської партії Адам Кінзінгер.</p>
    <p>«Вони були радянськими, ти тупий шолом для д*пи. Тобто вони були однаково й українськими, і російськими. Це базові знання», — написав він.</p>
    <q></q>
    <p>Британський політик, колишній лідер Партії незалежності Великої Британії Генрі Девід Болтон заявив, що Гренелл подає «абсолютно неправдиві факти».</p>
    <p>«Ця людина, попри на наявність у неї 1,7 мільйона підписників, подає абсолютно неправдиві факти. Він або не знає, або навмисно обманює вас. Ця ядерна зброя була абсолютно не російською. Вона була успадкована Україною після розпаду Радянського Союзу. Не вірите мені? Тоді проведіть власне дослідження», — зазначив він.</p>
    <q></q>
    <p>Колишня міністерка Франції у європейських справах Наталі Луазо також підкреслила, що ядерна зброя в Україні була радянською, а не російською.</p>
    <p>«Ядерна зброя була радянська. Тобто як українська, так і російська. Або Рік Гренелл цього не знає, і це проблема. Або він це знає, і це ще більша проблема», — написала вона.</p>
    <q></q>
    <p>Браніслав Сланчев, професор політології Каліфорнійського університету зазначив, що ядерна зброя була радянською і після розпаду СРСР Україна не була зобовʼязана повертати її назад.</p>
    <p>«Ядерна зброя була радянська. Їх успадкували держави, в яких вони були розміщені — Росія, Україна, Білорусь і Казахстан, — хоча оперативний контроль над стратегічними озброєннями залишився за Росією.Україна не була зобовʼязана повертати її назад, поки не погодилася на це в рамках Будапештського меморандуму», — зазначив він.</p>
    <h>Що таке Будапештський меморандум</h>
    <p>5 грудня 1994 року президент Леонід Кучма на саміті Організації з безпеки та співробітництва в Європі (ОБСЄ) підписав з лідерами США, Росії та Великої Британії міжнародний договір «Про нерозповсюдження ядерної зброї».</p>
    <p>Згідно з ним, Україна, де у той час був розміщений третій за розміром ядерний потенціал серед усіх держав світу, зобовʼязувалася стати безʼядерною державою. До 1996 року вона виконала цю умову та знищила 2000 стратегічних ядерних боєзарядів, успадкованих від СРСР.</p>
    <p>Зі свого боку США, Росія та Британія зобовʼязувалися поважати незалежність, суверенітет та кордони України, утримуватися від застосування воєнної сили проти неї, а також від економічного тиску.</p>
  </document>
</root>
