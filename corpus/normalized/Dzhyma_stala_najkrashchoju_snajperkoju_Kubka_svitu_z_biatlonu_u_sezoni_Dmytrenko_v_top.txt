<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Джима стала найкращою снайперкою Кубка світу з біатлону у сезоні, Дмитренко в топ-5</title>
    <language>uk</language>
    <publication_time>2025-03-25T16:15+02:00</publication_time>
    <reference>https://suspilne.media/sport/979171-dzima-stala-najkrasou-snajperkou-kubka-svitu-z-biatlonu-u-sezoni-dmitrenko-v-top-5/</reference>
  </metadata>
  <document>
    <h>Сезон 2024/25 Кубка світу з біатлону офіційно завершився. Загалом у сезоні відбулось девʼять етапів серії, за підсумком яких дві українські біатлоністки увійшли у топ-5 за влучністю стрільби в особистих гонках.</h>
    <p>На усіх етапах Кубку світу у сезоні 2024/25, серед інших, Україну представляли Юлія Джима та Христина Дмитренко. Лідерка збірної України Джима змагалась у 23 особистих гонках, в яких девʼять разів показала «чисту» стрільбу, тоді як Дмитренко взяла участь у 20 стартах, три з яких завершила з «нулем».</p>
    <p>Сумарно Джима виходила на стрільбище 62 рази: зі 380 пострілів Юлії 355 були прицільними — 93.42% влучності, що є найкращим результатом сезону серед усіх біатлоністок. Меншої кількості промахів українка припустилась на «лежці» — 10, а на «стійці» — 15.</p>
    <p>Дмитренко, яка у сезоні 52 рази виходила на вогневі рубежі, показала відсоток влучності 91.56% — зі 320 пострілів закрила 293 мішені та посіла пʼяте місце у рейтингу найкращих снайперок. Причому більше закритих мішеней у Христини на «стійках» — 149 зі 160, коли на вогневих рубежах лежачи українка хибила 16 разів.</p>
    <h>Найкращі снайперки Кубка світу у сезоні 2024/25: топ-5</h>
    <ol>
      <li>Юлія Джима (Україна) — 93.42% влучень (355/380, 23 гонки)</li>
      <li>Суві Мінккенен (Фінляндія) — 92.50% (370/400, 24 гонки)</li>
      <li>Франциска Пройсс (Німеччина) — 92.14% (387/420, 25 гонок)</li>
      <li>Лу Жанмонно (Франція) — 91.67% (385/420, 25 гонок)</li>
      <li>Христина Дмитренко (Україна) — 91.56% (293/320, 20 гонок)</li>
    </ol>
    <p>Серед спортсменок, що пробігли понад 50% гонок</p>
    <p>Обидві українки свої найкращі результати на Кубку світу у сезоні 2024/25 продемонстрували на етапі у французькому Ансі: топрезультатом Юлії стало четверте місце у спринті, а Христини — 17-те місце в індивідуальній гонці. Причому для Дмитренко цей результат став найкращим у карʼєрі на рівні Кубка світу.</p>
    <p>За підсумком сезону Юлія Джима посіла 17-те місце у загальному заліку Кубка світу, а Христина Дмитренко стала 32-ю.</p>
  </document>
</root>
