<root>
  <metadata>
    <source>Суспільне Новини | Suspilne Novyny</source>
    <author>Олександр Яцентюк</author>
    <title>На Буковині дворічна дитина, ймовірно, отруїлась чадним газом</title>
    <language>uk</language>
    <publication_time>2025-03-25T13:00+02:00</publication_time>
    <reference>https://suspilne.media/chernivtsi/978979-na-bukovini-dvoricna-ditina-jmovirno-otruilas-cadnim-gazom/</reference>
  </metadata>
  <document>
    <h>У Чернівецькій області госпіталізували дворічного хлопчика – ймовірно через отруєння чадним газом. Це сталось через несправність газового котла.</h>
    <p>Про це на Facebook-сторінці повідомляє Головне управління ДСНС у Чернівецькій області.</p>
    <p>Подія трапилась 24 березня у селищі Кострижівка. Хлопчика 2023 року народження госпіталізували з попереднім діагнозом отруєння чадним газом.</p>
    <h>Що відомо про чадний газ</h>
    <p>Чадний газ утворюється під час неповного згоряння газу, деревини чи іншого палива й швидко заповнює приміщення, особливо з недостатньою вентиляцією.</p>
    <p>Цей газ є безбарвним, а також не має запаху та смаку. Без датчиків не можна визначити рівень його концентрації в приміщенні, повідомляють в ДСНС.</p>
    <h>Які симптоми отруєння</h>
    <ul>
      <li>головний біль;</li>
      <li>слабкість;</li>
      <li>запаморочення;</li>
      <li>нудота.</li>
    </ul>
    <p>За перших симптомів слід вийти на свіже повітря й звернутися до лікаря.</p>
    <h>Як уникнути отруєння чадним газом</h>
    <ul>
      <li>дотримуватися правил користування та вчасно перевіряти справність систем опалення та вентиляції;</li>
      <li>слідкувати за станом печей і димарів;</li>
      <li>не закривати вентиляцію в приміщеннях;</li>
      <li>не залишати без нагляду увімкненими газові плити для обігріву приміщення;</li>
      <li>встановити у домі сигналізатор чадного газу;</li>
      <li>використовувати сертифіковані прилади, а не саморобні чи несправні;</li>
      <li>зберігати легкозаймисті речі – одяг, папір, інше пальне – подалі від джерела вогню.</li>
    </ul>
    <p>Повідомляйте про важливі події з життя вашого міста чи села команді Суспільне Чернівці — пишіть на пошту редакції новин: news.chernivtsi@suspilne.media</p>
    <p>Читайте Суспільне Чернівці у Telegram: головні новини</p>
  </document>
</root>
