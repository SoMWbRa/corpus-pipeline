<root>
  <metadata>
    <source>Суспільне Новини | Suspilne Novyny</source>
    <author>Анна Косарінова</author>
    <title>Дуже контрастна за температурою та з невеликими опадами: якою була погода на Дніпропетровщині у середині березня</title>
    <language>uk</language>
    <publication_time>2025-03-25T11:04+02:00</publication_time>
    <reference>https://suspilne.media/dnipro/978775-duze-kontrastna-za-temperaturou-ta-z-nevelikimi-opadami-akou-bula-pogoda-na-dnipropetrovsini-u-seredini-berezna/</reference>
  </metadata>
  <document>
    <h>В другій декаді березня на Дніпропетровщині була дуже контрастна за температурним режимом, з невеликими опадами погода. Середня декадна температура коливалась від 7,3 °С до 9,1 °С тепла.</h>
    <p>Про це йдеться на Facebook-сторінці регіонального центру з гідрометеорології.</p>
    <p>Максимальна температура повітря в найтепліші дні досягала 25 градусів. Мінімально стовпчик термометра знижувався вночі — до 4-8 градусів морозу.</p>
    <p>Опадів фіксували від 3 до 10 мм. При цьому середня декадна відносна вологість повітря коливалася від 66 до 73% Вітер був помірний до сильного.</p>
    <h>Як погода вплинула на сільське господарство</h>
    <p>Як зазначили синоптики, дуже тепла погода на початку декади сприяла розвитку весняних процесів та активній вегетації сільськогосподарських культур. Аграрії проводили підготовку ґрунту та розпочали сівбу ранніх ярих культур, підживлювали посіви озимих та вносили добрива.</p>
    <q>«За даними метеостанцій, озима пшениця та озимий ячмінь на кінець декади сформували третій лист та почалося кущіння. У озимого ріпаку на сході області продовжується листоутворення. Розпочалась сівба гороху. У плодових культур спостерігається набухання бруньок. Стан плодових був переважно добрий», — йдеться у дописі.</q>
    <p>Читайте нас у Telegram: Суспільне Дніпро</p>
  </document>
</root>
