<root>
  <metadata>
    <source>Суспільне Новини | Suspilne Novyny</source>
    <author>Андрій Коник</author>
    <title>20 тисяч доларів за «послугу»: жінку із Вінниччини судитимуть за фіктивні довідки про інвалідність для чоловіків</title>
    <language>uk</language>
    <publication_time>2025-03-26T15:59+02:00</publication_time>
    <reference>https://suspilne.media/vinnytsia/979911-20-tisac-dolariv-za-poslugu-zinku-iz-vinniccini-suditimut-za-fiktivni-dovidki-pro-invalidnist-dla-colovikiv/</reference>
  </metadata>
  <document>
    <h>Жительку Вінницької області, яка, за версією слідства, організувала схему із видачі фіктичних довідок та документів для чоловіків, судитимуть. Їй загрожує до девʼяти років увʼязнення.</h>
    <p>Про це повідомили на сайті Державного бюро розслідувань.</p>
    <p>У слідстві вважають, що обвинувачена надавала «послуги» щонайменше з квітня 2024 року. Вона допомагала чоловікам, які планували виїхати за кордон або уникнути мобілізації, отримати групу інвалідності без медичних підстав на це. Такі документи видавали у різних закладах регіону.</p>
    <q>«Вона допомагала оформлювати групу інвалідності без жодних медичних підстав, отримуючи за це близько 20 тисяч доларів США. Після рішення керівництва держави щодо ліквідації центрів медико-соціальної експертизи зловмисниця змінила свою схему: почала оформлювати довідки про необхідність постійного догляду для близьких осіб ухилянтів. Вартість такої “послуги” становила 10 тисяч доларів США», — розповіли у ДБР.</q>
    <p>Жінку затримали 29 листопада 2024 року у Вінниці під час отримання грошей. Суд вже арештував її автомобіль 2023 року випуску та 2,3 мільйони гривень у різних валют, які передали до управління Агентства з розшуку та менеджменту активів.</p>
    <p>Жінку судитимуть за замах на незаконне переправлення осіб через державний кордон, частина 3 статті 15, частина 3 статті 332 Кримінального кодексу України. Їй загрожує до девʼяти років увʼязнення.</p>
    <p>Правоохоронці також розслідують справи посадовців медзакладів, які допомагали отримати фіктивні документи, розповіли в Держбюро.</p>
    <p>Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
</root>
