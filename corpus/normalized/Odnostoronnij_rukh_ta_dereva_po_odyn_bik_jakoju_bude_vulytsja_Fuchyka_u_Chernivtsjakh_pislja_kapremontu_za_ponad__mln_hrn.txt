<root>
  <metadata>
    <source>Суспільне Новини | Suspilne Novyny</source>
    <author>Маргарита Олійник, Аліса Бобель</author>
    <title>Односторонній рух та дерева по один бік: якою буде вулиця Фучика у Чернівцях після капремонту за понад 30 млн грн</title>
    <language>uk</language>
    <publication_time>2025-03-25T17:52+02:00</publication_time>
    <reference>https://suspilne.media/chernivtsi/978967-odnostoronnij-ruh-ta-dereva-po-odin-bik-akou-bude-vulica-fucika-u-cernivcah-pisla-kapremontu-za-ponad-30-mln-grn/</reference>
  </metadata>
  <document>
    <h></h>
    <h>Вулиця Фучика – одна з тих, які капітально ремонтуватимуть у Чернівцях цьогоріч. За понад 30 мільйонів гривень там замінять мережі, встелять бруківку та оновлять освітлення.</h>
    <h>Опісля на майже всій вулиці планують впровадити односторонній рух. Суспільне Чернівці розповідає, як зміниться вулиця після капремонту.</h>
    <p>Чернівчанин Борис розповідає, що вулиця Фучика була у жахливому стані, а ремонтувати її планували ще понад 20 років тому. З лютого на вулиці працює техніка.</p>
    <p>«Тут вже декілька авто потрапляли в аварію й пробивали днище. Цю вулицю збиралися ремонтувати ще років 20-25 тому. То грошей не було у водоканалу, то ще десь грошей не було. І от вирішили нарешті робити. З часом вулицю зроблять і буде красуня. Сподіватимемося, що зроблять у терміни», – каже Борис.</p>
    <h>Хто виконує роботи</h>
    <p>Згідно з тендером на сайті Prozorro, вулицю ремонтує фірма «Гарантеліт». За умовами договору, там повністю замінять водопровідні та каналізаційні мережі, оновлять дорожнє покриття та розмітку, освітлення пішохідних переходів. Також облаштують тротуари, засіють газони, дерева та кущі. Вартість робіт – 32 мільйони гривень.</p>
    <h>Що буде після ремонту</h>
    <p>Після ремонту більша частина вулиці буде з одностороннім рухом, а двосторонній рух буде на ділянці у 50 метрів між вулицями Козачука та Кобилиці. Про це у коментарі Суспільному розповів заступник директора міського департаменту інфраструктури та благоустрою Григорій Прохоренко.</p>
    <p>На вулиці встелять бруківку, яку прибрали з вулиць Руської та Щербанюка та зберегли. На перехрестях облаштують антикишені, а місця для паркування будуть на ділянці з одностороннім рухом, тобто вулиці Шевченка до вулиці Козачука.</p>
    <p>«Жителям потрібно десь тримати свій транспорт. Зазвичай, не у всіх є для цього територія, особливо в центрі міста. Тому визначили ділянку дороги, де можна було б паркуватися», – каже Прохоренко.</p>
    <p>За проєктом, велодоріжок не буде, бо вулиця завузька. Через це ж лінії електроопор розмістять на одному боці вулиці, а озеленення – на іншому. Деякі дерева вирубають, бо вони завеликі й можуть заважати опорам. Натомість – висадять майже 50 нових.</p>
    <p>«Історично склалося, що є багато вулиць, де дерева ростуть з обох боків. Ці дерева завеликі, щоб облаштувати тротуар. Також, згідно з нормативами, лінії [електромереж] не можуть терти дерева. Дерева також заважають обслуговувати мережі», – каже Прохоренко.</p>
    <p>За умовами тендеру, ремонт планують завершити до вересня.</p>
    <p>Повідомляйте про важливі події з життя вашого міста чи села команді Суспільне Чернівці — пишіть на пошту редакції новин: news.chernivtsi@suspilne.media</p>
    <p>Читайте Суспільне Чернівці у Telegram: головні новини</p>
  </document>
</root>
