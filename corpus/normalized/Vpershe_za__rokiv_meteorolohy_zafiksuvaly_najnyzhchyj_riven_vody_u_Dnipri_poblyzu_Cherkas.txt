<root>
  <metadata>
    <source>Суспільне Новини | Suspilne Novyny</source>
    <author>Анастасія Столбова, Аліна Бережна</author>
    <title>Вперше за 14 років: метеорологи зафіксували найнижчий рівень води у Дніпрі поблизу Черкас</title>
    <language>uk</language>
    <publication_time>2025-03-25T20:37+02:00</publication_time>
    <reference>https://suspilne.media/cherkasy/979067-vperse-za-14-rokiv-meteorologi-zafiksuvali-najnizcij-riven-vodi-u-dnipri-poblizu-cerkas/</reference>
  </metadata>
  <document>
    <h>Черкаські метеорологи зафіксували найнижчий за останні 14 років рівень води у річці Дніпро. До повного наповнення річки не вистачає понад два метри.</h>
    <p>Для жителів річки цей рівень не критичний, але може зашкодити нересту, що розпочнеться з квітня розповіла Суспільному метеорологиня обласного гідрометцентру Діана Мовсесян.</p>
    <p>Місцева жителька Марія Медвєдєва щодня з чоловіком прогулюється берегом річки. Розповіла, що, зазвичай, у цю пору року Дніпро повноводий, а нині тут посуха.</p>
    <q>«Мені здається значно нижчий, ніж попередні роки, особливо це видно, хто їздить по дамбі. Там взагалі в суху погоду піщані бурі. І ми по Дніпро ходили в ті місця, де раніше не ходили цього року».</q>
    <p>Парком поблизу Дніпра прогулюється пан Анатолій, розповів, що низький рівень води в Дніпрі його не дивує, бо таке явище спостерігає щороку.</p>
    <q>«Нам, черкащанам, пощастило, що ми маємо таке місто, такі краєвиди. Вода, дай Боже, підступить до дерев у квітні. Потім знову буде те саме взимку. Будемо ґудзики збирати. Нічого не змінюється».</q>
    <p>Рівень води на чотирьох гідрологічних постах щодня вимірюють працівники гідрометцентру, розповіла метеорологиня Діана Мовсесян:</p>
    <q>«У нас є карта, де видно всі ці гідрологічні пости, не лише по Кременчуцькому водосховищі, а й загалом по області на малих і середніх річках, які в нас є. Тут видно який рівень і яка зміна води була за добу».</q>
    <p>Нині, за її словами, рівень на два метри менше, ніж в цей час торік.</p>
    <q>«Зараз рівень 78,67, якщо порівняти з минулим роком на цю дату. Минулого року було 80,64. У порівнянні з відміткою повного наповнення, то залишається близько 2,3 метра ще, якщо проаналізувати з початку місяця, то рівень уже підвищився більше ніж на пів метра».</q>
    <p>Чим спричинено такий перепад у показниках ми спитали у фахівців «Укргідроенерго». І у відповідь на наш запит там повідомили: в осінньо-зимовий період обʼєднана енергосистема України працювала «у надскладних умовах через дефіцит потужності, який повʼязаний із пошкодженням енергетичних обʼєктів внаслідок ракетно-дронових ударів». Тому першочерговим завданням для ГЕС дніпровського каскаду було недопущення аварійних ситуацій, а також забезпечення аварійного резерву та підтримання частоти й напруги в енергосистемі.</p>
    <p>Природні явища також вплинули на рівень води в річці, розповіла метеорологиня Діана Мовсесян.</p>
    <q>«Цьогорічна і зима, і початок весни в нас досить особливі. Але основною причиною є відсутність стійкого снігу і значний дефіцит опадів. Саме в басейні річки Дніпро і його основних приток. Проаналізувавши з початку 2000-х років такі низькі рівні вже були. До прикладу, найнижчі рівні взагалі за цей період з 2000 року спостерігалися в 2010 році. Там ще було десь на метр нижче».</q>
    <p>Низький цьогорічний рівень води для її жителів поки не критичний, розповів начальник обласного відділу іхтіології Олександр Жежеря. Нині вони перебувають у зимувальних ямах.</p>
    <q>«Але як ми знаємо, що з 1 квітня починається нерестова заборона і це якщо буде такий низький рівень. То це суттєво вплине на умови існування і розмноження водних біоресурсів, оскільки нерестовища не будуть заповнені водою і рибі не буде, де відкладати ікру. Якщо не піднімуть на достатній рівень, то будем залучати промислових рибалок і встановлювати штучні нерестовища».</q>
    <p>Також в «Укргідроенерго» повідомили — наповнення водосховищ дніпровського каскаду розпочали 8 березня, і поступово річка заповниться до необхідного рівня.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
</root>
