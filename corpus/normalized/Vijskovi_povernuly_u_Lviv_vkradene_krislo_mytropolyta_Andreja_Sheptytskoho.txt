<root>
  <metadata>
    <source>Суспільне Новини | Suspilne Novyny</source>
    <author>Наталія Карнаух</author>
    <title>Військові повернули у Львів вкрадене крісло митрополита Андрея Шептицького</title>
    <language>uk</language>
    <publication_time>2025-03-26T16:42+02:00</publication_time>
    <reference>https://suspilne.media/lviv/979959-vijskovi-povernuli-u-lviv-vkradene-krislo-mitropolita-andrea-septickogo/</reference>
  </metadata>
  <document>
    <h>Українські військові повернули до Львова вкрадене крісло, яке належало митрополиту Андрею Шептицькому. Наприкінці 80-х років його вивіз із митрополичих палат єпископ Російської православної церкви Никодим Руснак.</h>
    <p>Більше про цей артефакт розповів Суспільному керівник пресслужби Львівської архиєпархії УГКЦ о. Михайло Квасюк.</p>
    <p>Першим про знахідку повідомив в ефірі львівський священник Юрій (Юстин) Бойко.</p>
    <p>«До Львова повертається власність митрополичих палат. Це є крісло митрополита Андрея, яке колись вивезли на Курщину (на територію України, поблизу Курщини, — ред.), а тепер воно повертається. Таких вкрадених речей у Росії є дуже багато», — каже священнослужитель.</p>
    <p>За словами пастора Валерія Марченка, крісло віднайшли військові, які захищають Північ України, у реставратора. Він розповів його історію.</p>
    <p>«Реставратор сказав, що в кінці 80-х митрополит Никодим вивіз його, коли його вигнали зі Львова, потім він і його помічник помер, і воно залишилось в того реставратора, якому вони дали. Пройшло багато часу, хлопці прийшли і він сказав, що хоче повернути. Тяжко його вивозили. І так — у Львові», — говорить пастор Валерій Марченко.</p>
    <p>За словами отця Михайла Квасюка, крісло вивезли у період СРСР, наприкінці 80-х років, коли Українська греко-католицька церква діяла в підпіллі, а собором керувала Російська православна церква.</p>
    <p>«Тоді єпископом був такий Никодим Руснак. Власне у 1989 році він втікає і забирає дуже багато цінних речей, зокрема ті речі, які належали митрополиту Андрею Шептицькому з палацу. Після Никодима, коли УГКЦ вже була відновленою церквою, повернулися з підпілля і, зайшовши в палати, побачили, що вони фактично порожні. Грубо кажучи, коли вивозили наших священників, там були цінні речі, а в період підпілля це все повивозилося. І от цей єпископ Никодим був тим останнім, який вивозив ці речі», — розповідає отець Михайло Квасюк.</p>
    <p>За його словами, після реставрації та відновлення втрачених деталей крісло планують передати музею митрополита Андрея Шептицького, що на вулиці Кривоноса.</p>
    <p>«Ми тішимося, що відновлюється справедливість. Те, що було вкрадене, повертається. І немає нічого забутого, все стає на свої місця. Ми зараз говоримо про повернення нижніх митрополичих садів, тепер символічно повертається крісло, майно митрополита Андрея», — додає Михайло Квасюк.</p>
    <p>UPD: на сайті Львівської архиєпархії УГКЦ уточнили, що крісло віднайшли під час визволення окупованих територій Харківщини і Сумщини, поблизу Курщини, а не безпосередньо на території РФ.</p>
  </document>
</root>
