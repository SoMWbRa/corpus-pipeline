<root>
  <metadata>
    <source>Суспільне Новини | Suspilne Novyny</source>
    <author>Наталія Рущак</author>
    <title>Тролейбуси за кредит від Європейського банку в Чернівцях: планують оголосити новий тендер</title>
    <language>uk</language>
    <publication_time>2025-03-26T13:00+02:00</publication_time>
    <reference>https://suspilne.media/chernivtsi/979769-trolejbusi-za-kredit-vid-evropejskogo-banku-v-cernivcah-planuut-ogolositi-novij-tender/</reference>
  </metadata>
  <document>
    <h>У Чернівцях оголосять новий тендер на закупівлю тролейбусів за гроші кредиту від Європейського банку. Через те, що закупівля «затягнулася», вартість транспорту зросла, й банк не погодив нову ціну. Новий тендер планують оголосити у квітні.</h>
    <p>Про це у коментарі Суспільному сказав заступник міського голови Ігор Крохмаль.</p>
    <q>«Консультанти Європейського інвестаційного банку вважають, що виробник завищив ціну, і запропонували інший розрахунок. Але виробник не погодився, тому ми зараз працюємо над оголошенням нового тендеру», — сказав Крохмаль.</q>
    <p>Очікують, що оберуть переможця тендеру у травні.</p>
    <h>Що відомо про закупівлю нових тролейбусів</h>
    <p>Тендер на купівлю тролейбусів відбувся наприкінці серпня 2023 року. У ньому взяли участь українські компанії. Водночас переможця не могли затвердити через скаргу одного з учасників.</p>
    <p>«Компанії, які не перемогли, чомусь вирішили, що є якась несправедливість. Насправді вони мали час. Мені здається, що більше йдеться про затягування часу», – розповідав на пресконференції 6 березня міський голова Чернівці Роман Клічук.</p>
    <p>Поки скаргу розглядали, перемовини з виробником, який подав найкращу пропозицію, не могли проводити. Спершу йшлося про 50 нових тролейбусів, втім через ріст цін зможуть закупити менше транспорту.</p>
    <p>Закупівля нових 50 тролейбусів за кредитні гроші від Європейського інвестиційного банку тривала на міжнародній платформі.</p>
    <p>У висновку щодо доцільності кредиту йдеться, що середній термін експлуатації тролейбусів у Чернівцях — 24 роки, при цьому за нормативами він не має перевищувати десяти.</p>
    <p>Загальна вартість проєкту — до 16,3 мільйона євро. Крім кредиту у понад 13 мільйонів, з міського бюджету мають виділити 2,7 мільйона євро ПДВ. На купівлю тролейбусів витратять приблизно 11,5 мільйона євро, на побудову тролейбусної лінії — приблизно 1,6 мільйона, повідомив раніше у коментарі Суспільному заступник міського голови Євгеній Маховіков.</p>
    <p>Читайте Суспільне Чернівці у Telegram: головні новини</p>
    <p>Станьте частиною Суспільне Чернівці: повідомляйте про важливі події з життя вашого міста чи села. Пишіть нам на пошту редакції новин: infred.nov@gmail.com.</p>
  </document>
</root>
