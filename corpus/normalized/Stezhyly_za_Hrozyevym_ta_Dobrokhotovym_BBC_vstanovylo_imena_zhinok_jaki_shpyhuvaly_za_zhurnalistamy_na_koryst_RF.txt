<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Стежили за Грозєвим та Доброхотовим: BBC встановило імена жінок, які шпигували за журналістами на користь РФ</title>
    <language>uk</language>
    <publication_time>2025-03-25T16:08+02:00</publication_time>
    <reference>https://suspilne.media/979189-stezili-za-grozevim-ta-dobrohotovim-bbc-vstanovilo-imena-zinok-aki-spiguvali-za-zurnalistami-na-korist-rf/</reference>
  </metadata>
  <document>
    <h>Громадянки Болгарії Цветеліна Генчева та Цвітанка Дончева шпигували на користь Росії. Зокрема вони стежили за журналістом-розслідувачем та керівником проєкту Bellingcat Христо Грозєвим, а також головним редактором видання The Insider Романом Доброхотовим.</h>
    <p>Про це йдеться в розслідуванні британського мовника BBC.</p>
    <p>Вказується, що жінки працювали разом із шістьма болгарами, яких судять за змову з метою шпигунства на користь Росії. Вони були частиною шпигунської мережі РФ зі штабом у Великій Британії.</p>
    <p>За даними мовника, цим осередком керував з-за кордону Ян Марсалек – уродженець Австрії й колишній німецький бізнесмен, який згодом став співпрацювати з російською розвідкою.</p>
    <p>Цілями осередку були журналісти, які вели розслідування щодо російських шпигунів. Головред The Insider Роман Доброхотов заявив ВВС, що остаточна відповідальність за це лежить на очільнику Кремля Володимирі Путіні.</p>
    <p>Як зʼясувало BBC, Цветеліна Генчева живе в столиці Болгарії Софії. Вона користалася зі своєї посади в авіакомпанії для отримання інформації про приватні рейси журналістів.</p>
    <p>Генчева була частиною команди, яку відправили до Берліна, щоб шпигувати за Доброхотовим. Крім того, жінка здобула дані про перельоти Христо Грозєва та збирала інформацію про пересування дисидента Кирила Качура. Групу очолював Орлін Русєв, шпигунську діяльність координували Бісер Джамбазов і Катрін Іванова.</p>
    <p>Нанезване джерело ВВС підтвердило, що болгарські служби безпеки знають Генчеву як причетну до шпигунської мережі. Їй не інкримінують жодних злочинів.</p>
    <p>Інша фігурантка розсілудавання британсько мовника Цвітанка Дончева допомагала шпигувати за Христо Грозєвим у Відні. Вона винаймала квартиру навпроти будинку, де той жив, і фільмувала його помешкання за допомогою камери.</p>
    <p>У розсілдуванні стверджується, що Дончевій платили за поширення антиукраїнської пропаганди, зокрема за розклеювання наліпок, які мали на меті виставити прихильників України неонацистами, у місцях на кшталт радянського військового меморіалу у Відні.</p>
    <p>У Відні вона познайомилася зі щонайменше трьома фігурантами справи про шпигунство, яку тепер розглядає британський суд. Це Ваня Габерова, Бісер Джамбазов і Катрін Іванова.</p>
    <p>Також Дончева стежила за австрійськими високопосадовцями, зокрема за головою Секретної служби Омаром Хайджаві-Пірхнером, а також австрійською журналісткою-розслідувачкою Анною Тальхаммер, яка писала статті про російське шпигунство.</p>
    <p>Поліція Австрії заарештувала Дончеву, яка є безробітною, в грудні торік. Судові документи, з якими ознайомилася BBC, свідчать, що її «підозрюють у скоєнні злочину таємного шпигунства на шкоду Австрії». У документах сказано, що керівником розвідувального осередку, до якого належала Дончева, був Ян Марсалек. Він діяв з Москви від імені спецслужб РФ.</p>
    <p>Журналісти ВВС звернулися до Дончевої на вулиці у Відні, проте та відмовилася відповідати на їхні запитання й заперечувала, що вона Дончева.</p>
    <p>Своєю чергою Генчева поклала слухавку, коли їй зателефонували з ВВС. У відповіді на лист вона болгарською мовою написала, що погано володіє англійською, «не бажає коментувати цю справу» і не дає згоди на використання свого імені.</p>
    <p>26 грудня 2022 року МВС Росії оголосило Христо Грозєва у федеральний розшук.</p>
    <p>У липні того ж року російський Мінʼюст вніс Bellingcat до переліку небажаних організацій.</p>
    <p>У січні 2025 року Грозєв заявляв, що наказ про стеження за ним та його вбивство віддав особисто лідер Росії Володимир Путін.</p>
    <h>Шпигунська мережа РФ в Австрії та інших країнах</h>
    <p>24 березня стало відомо, що австрійські розвідники розслідуючи справу громадянки Болгарії за підозрою у ймовірному шпигунстві, викрили російську дезінформаційну кампанію, спрямовану на шкоду Україні. Її імʼя не назвали.</p>
    <p>Розслідування засвідчило, що осередок, який працює на російські спецслужби, активізувався всього через кілька тижнів після початку повномасштабної війни Росії проти України. На початку 2022 року група запланувала масштабну кампанію з дезінформації в німецькомовних країнах, приділивши особливу увагу Австрії.</p>
  </document>
</root>
