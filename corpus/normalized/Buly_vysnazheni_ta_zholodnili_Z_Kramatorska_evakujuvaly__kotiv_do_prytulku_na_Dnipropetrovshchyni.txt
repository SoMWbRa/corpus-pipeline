<root>
  <metadata>
    <source>Суспільне Новини | Suspilne Novyny</source>
    <author>Валерія Шостак, Олеся Приходько</author>
    <title>Були виснажені та зголоднілі. З Краматорська евакуювали 15 котів до притулку на Дніпропетровщині</title>
    <language>uk</language>
    <publication_time>2025-03-25T17:38+02:00</publication_time>
    <reference>https://suspilne.media/dnipro/979249-buli-visnazeni-ta-zgolodnili-z-kramatorska-evakuuvali-15-kotiv-do-pritulku-na-dnipropetrovsini/</reference>
  </metadata>
  <document>
    <h></h>
    <h>З Краматорська до притулку на Дніпропетровщині волонтери евакуювали 15 котів. За словами зоозахисниці Яни Русіної, кожна з тварин потребує лікування.</h>
    <p>Історії врятованих котів – дізналися кореспонденти Суспільного.</p>
    <p>Яна Русіна розповіла: раніше тварини жили вдома у місцевої, яка підбирала їх у зруйнованих будинках. Коштів на їхнє утримання не вистачало. Останні тижні коти голодували, зазначила жінка, тож волонтери вивезли їх в притулок на Дніпропетровщині.</p>
    <p>Під час евакуації, зокрема, вдалося вивезти метиса породи мейн-кун.</p>
    <p>«Він навіть не вставав, коли його гладили. Він так оченятка підіймав і лежав, перший період ми навіть насильно годували. Складно йому харчуватися, він не може їсти всі корма», — розказала вона.</p>
    <p>Ще один врятований з Краматорська — кіт рідкісної породи охос-азулес. Зустріти таку в Україні майже неможливо, зазначили волонтери. Після приїзду, за словами Яни, кіт в постійному стресі та нікого до себе не підпускає.</p>
    <p>«Відмовлявся їсти дуже довго. Насильно його неможливо нагодувати. Пішов на фоні стресу ринотрахеїт. Якщо не лікувати – тваринка навіть померти може», — пояснила волонтерка.</p>
    <p>Більшість евакуйованих котів хворі. Один з них – Товстунчик, який зараз проходить курс лікування. Цей кіт найменше з усіх стресував від евакуації, тому найімовірніше, за словами волонтерки, він жив на вулиці.</p>
    <p>«Дуже лагідний, дуже активний. У нього динаміка гарна, не такий запущений стан був, як в мейн-куна, тут ми вже майже на стадії вилікування. Тому я гадаю через тиждень ми вже почнемо пошук господарів», — розказала жінка.</p>
    <p>Наймолодшому коту з евакуації немає й року, зазначила Яна. Сподіваються знайти йому нових власників якомога швидше.</p>
    <p>«Це такий кіт-масажист — залазить, топчеться. Дуже активний, дуже грайливий, як дитина. Гратися хочеться, хочеться людської уваги», — сказала зоозахисниця.</p>
    <p>На лікування та утримання кожного з цих котів бракує грошей, розповіла Яна. Притулок переповнений. Прийняти інших евакуйованих тварин не можуть, допоки цим не знайдуть нові домівки.</p>
    <p>Читайте нас у Telegram: Суспільне Дніпро</p>
  </document>
</root>
