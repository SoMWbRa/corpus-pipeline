<root>
  <metadata>
    <source>Суспільне Новини | Suspilne Novyny</source>
    <author>Оксана Швед</author>
    <title>У Черкасах ухвалили рішення про завершення опалювального сезону</title>
    <language>uk</language>
    <publication_time>2025-03-26T16:24+02:00</publication_time>
    <reference>https://suspilne.media/cherkasy/979963-u-cerkasah-uhvalili-risenna-pro-zaversenna-opaluvalnogo-sezonu/</reference>
  </metadata>
  <document>
    <h>Опалювальний сезон у Черкасах для населення завершать 31 березня. Таке рішення 26 березня ухвалив міськвиконком.</h>
    <p>У бюджетних установах дату завершення ухвалюватимуть самостійно, розповів у коментарі Суспільному директор «Черкаситеплокомуненерго» Павло Карась.</p>
    <q>«Опалювальний сезон у Черкасах завершать тоді, коли вирішить міськвиконком. Що стосується шкіл, дитсадків, лікарень та інших бюджетних установ, то там вимикається опалення за заявою керівника», — пояснив Павло Карась.</q>
    <p>Згідно з проєктом рішення, «Черкаському хімволокну» та «Черкаситеплокомуненерго» запропонували закінчити опалювальний період у місті 31 березня. Однак це рішення не стосується закладів дошкільної освіти та охорони здоровʼя.</p>
    <p>Нагадаємо, згідно із законом, опалювальний сезон завершують, коли середньодобова температура впродовж трьох діб складає не менше восьми градусів тепла.</p>
    <p>За інформацією начальника обласного гідрометцентру Віталія Постриганя, із 26 березня на погоду Черкащини почав впливати антициклон, тому буде сухо та маловітряно. Середньодобова утримається в межах девʼяти градусів тепла, що вище норми на пʼять градусів.</p>
    <p>Нагадаємо, у 2024 році опалювальний сезон у Черкасах для населення завершили 1 квітня. У школах торік він завершився 22 березня.</p>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
</root>
