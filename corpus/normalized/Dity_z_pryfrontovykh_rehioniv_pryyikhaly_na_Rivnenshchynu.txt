<root>
  <metadata>
    <source>Суспільне Новини | Suspilne Novyny</source>
    <author>Савчук Юлія</author>
    <title>Діти з прифронтових регіонів приїхали на Рівненщину</title>
    <language>uk</language>
    <publication_time>2025-03-25T11:11+02:00</publication_time>
    <reference>https://suspilne.media/rivne/978801-diti-z-prifrontovih-regioniv-priihali-na-rivnensinu/</reference>
  </metadata>
  <document>
    <h>На Рівненщину приїхали понад 70 дітей із прифронтових регіонів на канікули. Візит відбувся у рамках проєкту «Пліч-о-пліч: згуртовані громади».</h>
    <p>Про це у Telegram повідомив начальник Рівненської ОВА Олександр Коваль.</p>
    <p>За його інформацією, 73 дитини з прифронтових регіонів прибули на канікули на Рівненщину.</p>
    <q id="e1">«Школярі з Сумської, Запорізької та Херсонської областей приїхали у межах національного проєкту «Пліч-о-пліч: згуртовані громади», — йдеться у дописі.</q>
    <p>Олександр Коваль зазначив, що діти відпочиватимуть у трьох населених пунктах області:</p>
    <ul>
      <li>40 дітей з Миропільської та Борозенської ТГ — у Вараші;</li>
      <li>19 дітей з Юнаківської громади — у Городку;</li>
      <li>14 дітей з Широківської громади — у Гощі.</li>
    </ul>
    <p>«Для юних гостей запланували чимало активностей — це змагання, мистецькі заходи, екскурсії, а головне нові знайомства та позитивні емоції. Для Рівненщини це вже не перший досвід організації відпочинку для дітей з прифронтових громад. Влітку ми приймали школярів з Херсонщини, а на Різдво — з Сумщини. Загалом — 131 дитину», — розповів начальник Рівненської ОВА.</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
