<root>
  <metadata>
    <source>Суспільне Новини | Suspilne Novyny</source>
    <author>Дарʼя Кінша, Андрій Стасюк</author>
    <title>Зеленський: Україна передала США список обʼєктів, по яких РФ не має завдавати ударів</title>
    <language>uk</language>
    <publication_time>2025-03-25T19:48+02:00</publication_time>
    <reference>https://suspilne.media/979369-zelenskij-ukraina-peredala-ssa-spisok-obektiv-po-akih-rf-ne-mae-zavdavati-udariv/</reference>
  </metadata>
  <document>
    <h>Під час переговорів в Саудівській Аравії Україна передала американській стороні список обʼєктів, по яких Росія не має завдавати ударів.</h>
    <p>Про це заявив президент України Володимир Зеленський під час брифінгу 25 березня, передає кореспондент Суспільного.</p>
    <p>За словами Зеленського в Саудівській Аравії сторони домовилися щодо тиші в Чорному морі та заборони на удари по енергетичній інфраструктурі як України, так і Росії.</p>
    <q>«Окремо американській стороні ми ще передали обʼєкти, які ми вважаємо стратегічними обʼєктами інфраструктури, тому що ми з цим їхали також», — заявив президент України.</q>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <p>Президент України Володимир Зеленський підтвердив, що в Саудівській Аравії досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
  </document>
</root>
