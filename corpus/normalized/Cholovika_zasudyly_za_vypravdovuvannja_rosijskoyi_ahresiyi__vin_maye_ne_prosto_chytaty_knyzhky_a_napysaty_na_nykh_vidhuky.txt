<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>Чоловіка засудили за виправдовування російської агресії — він має не просто читати книжки, а написати на них відгуки</title>
    <language>uk</language>
    <publication_time>2025-03-25T16:27+02:00</publication_time>
    <reference>https://suspilne.media/culture/979219-colovika-zasudili-za-vipravdovuvanna-rosijskoi-agresii-vin-mae-ne-prosto-citati-knizki-a-napisati-na-nih-vidguki/</reference>
  </metadata>
  <document>
    <h>У Києві чоловіка засудили за виправдовування повномасштабного вторгнення Росії до України. Окрім умовного терміну суд також зобовʼязав його прочитати перелік книг та написати на них відгуки.</h>
    <p>Про це розповідає «Читомо» з посиланням на «Опендатабот».</p>
    <p>Справу 10 березня у Святошинському районному суді розглядала суддя Валентина Новик.</p>
    <p>Чоловіка звинуватили у надсиланні іншому користувачеві в Telegram повідомлень, які виправдовують повномасштабне вторгнення Росії до України. Зокрема, про те, що це було «єдино можливе» рішення, а також що Україна нібито готувалась захопити Крим. Він також ділився відео, де українські військові дії 2014 року представлялися як аналогічні нападу ХАМАС на Ізраїль.</p>
    <p>Зрештою він визнав вину та покаявся.</p>
    <p>Суд визнав чоловіка винним у вчиненні кримінальних правопорушень, передбачених ч. 2 ст. 436-2, ч. 3 ст. 436-2 КК України. І присудив вирок — позбавлення волі строком на 5 років, який потім замінили на іспитовий строк на 3 роки.</p>
    <p>Також суддя зобовʼязала засудженого прочитати кілька книг про російсько-українську війну та патріотичні почуття:</p>
    <ul>
      <li>поетичну збірку «Янгол з автоматом на плечі» Леоніда Даценка (до 30 квітня);</li>
      <li>книжку «Україна в добу гібридних викликів» Лариси Якубової, (до 30 травня);</li>
      <li>книжку «Україна в епоху війномиру» Юрія Щербака (до 30 червня);</li>
      <li>книжку «Зиму наближається» Гарі Каспарова (до 30 липня);</li>
      <li>книжку «Ізоляція» Ірини Вовк та Дарʼї Бури (до 30 серпня);</li>
      <li>книжку «На щиті» Ірини Вовк (до 28 вересня);</li>
      <li>книжку «Спогади родини загиблих» Ірини Вовк (до 30 жовтня);</li>
      <li>книжку «Донецький аеропорт» Ірини Вовк (до 30 листопада);</li>
      <li>книжку «Іловайськ» Євгена Положія (до 30 грудня);</li>
      <li>книжку «Хлібне перемирʼя» Сергія Жадана (до 30 січня).</li>
    </ul>
    <p>До кожної чоловік має написати відгук або власні міркування (щонайменше по 200 слів) та передати до служби пробації.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p>Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
</root>
