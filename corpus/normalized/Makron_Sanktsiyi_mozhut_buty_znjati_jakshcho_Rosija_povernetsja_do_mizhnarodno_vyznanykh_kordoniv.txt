<root>
  <metadata>
    <source>Суспільне Новини | Suspilne Novyny</source>
    <author>Ольга Кацімон</author>
    <title>Макрон: «Санкції можуть бути зняті, якщо Росія повернеться до міжнародно визнаних кордонів»</title>
    <language>uk</language>
    <publication_time>2025-03-26T23:35+02:00</publication_time>
    <reference>https://suspilne.media/980267-makron-sankcii-mozut-buti-znati-akso-rosia-povernetsa-do-miznarodno-viznanih-kordoniv/</reference>
  </metadata>
  <document>
    <h>Президент Франції Еммануель Макрон чітко окреслив умови, за яких можуть бути зняті санкції з Росії.</h>
    <p>Про це він сказав під час брифінгу з Президентом України Володимиром Зеленським у Єлисейському палаці 26 березня.</p>
    <q>«Якщо Росія завтра заявить, що всі повертаються до міжнародно визнаних кордонів — очевидно, що санкції будуть зняті. Санкції залежать тільки від російського вибору. Тому зняття санкцій також залежить від дотримання Росією міжнародного права», — наголосив Макрон.</q>
    <p>Президент Франції підкреслив, що наразі говорити про зняття обмежень зарано. Він нагадав, що Україна вже погодилася на тимчасове припинення вогню без жодних попередніх умов, тоді як Росія не прийняла цю ініціативу.</p>
    <p>Макрон також нагадав, що агресія в Чорному морі — це прямий наслідок дій Росії, які підірвали міжнародну торгівлю. Він підтримав ініціативи, спрямовані на створення зернових коридорів, особливо за участі Туреччини.</p>
    <q>«В останні дні ми говорили багато стосовно Чорного моря. Воно стало полем боротьби і воно зашкодило міжнародній торгівлі і відповідальна за це Росія. Ми багато разів намагалися створити зернові коридори, ініціативи, за участі Туреччини, яка відіграє особливу роль, коли йдеться про Чорне море. І коли я чую, що європейці або хтось інший буде відповідати за те, що відбувається в Чорному морі — це дивний спосіб зображати історію», — сказав Макрон.</q>
    <p>За словами французького лідера, санкції залишаються одним із головних інструментів міжнародного тиску та частиною стратегії досягнення сталого миру.</p>
    <q>«Це припинення вогню, яке є тимчасовим і частковим, яке має дозволити почати обговорення сталого миру…. Санкції будуть частиною цих майбутніх обговорень, тому я підтримую концепцію миру через силу про яку говорив президент Трамп, знаю це і власне це не відповідає стратегії почати знімати санкції. Я думаю, що питання санкцій настане в певний момент. Наразі я бачу країну, проти якої була скоєна агресія і яка вже погодилася без жодних умов запровадити припинення вогню, а країна-агресор не прийняла це безумовно», — наголосив Макрон.</q>
    <p>26 березня президент України Володимир Зеленський прибув до Франції. Він зустрівся з президентом Франції Еммануелем Макроном. Метою зустрічі Зеленського та Макрона була підготовка саміту країн «коаліції охочих», готових надати Україні гарантії безпеки. Саміт відбудеться 27 березня у Парижі.</p>
    <h>«Коаліція охочих»</h>
    <p>15 березня Стармер провів онлайн-зустріч «коаліції охочих» з близько 25 світових лідерів, які погодилися сприяти встановленню миру в Україні. Приєдналися представники ЄС, НАТО, Канада, Австралія та Нова Зеландія.</p>
    <p>Також у зустрічі брав участь президент Зеленський, який після цього заявив, що через тиждень імовірно організують ще одну зустріч партнерів на підтримку України. Як сказав глава держави, важливо, що ці зустрічі на підтримку України стають «майже щотижневими».</p>
    <p>Bloomberg дізналося, що Велика Британія та Франція намагаються розробити план для зміцнення позиції України на переговорах щодо закінчення війни.</p>
  </document>
</root>
