<root>
  <metadata>
    <source>Суспільне Новини | Suspilne Novyny</source>
    <author>Катерина Глянько, Ксенія Вапельник</author>
    <title>У Києві презентували книгу про ураження ЗСУ російського крейсера «Москва»</title>
    <language>uk</language>
    <publication_time>2025-03-26T18:19+02:00</publication_time>
    <reference>https://suspilne.media/crimea/980071-u-kievi-prezentuvali-knigu-pro-urazenna-zsu-rosijskogo-krejsera-moskva/</reference>
  </metadata>
  <document>
    <h>У Києві 26 березня презентували ілюстровану книгу Олександра Чудновеця та Андрія Булавіна про ураження Збройними силами України російського крейсера «Москва». Автори дослідили бойові спроможності ракетного корабля, деталі операції щодо його знищення та пошкодження, які отримав флагман російського флоту, а також розглянули усі версії знищення «Москви».</h>
    <p>Читайте цей матеріал кримськотатарською</p>
    <p>Про це повідомила кореспондентка Суспільне Крим.</p>
    <p id="e1">Співавтор книги «Полювання на крейсер «Москва», дослідник військової історії, член ради громадської організації «Київське військово-історичне товариство» Андрій Булавін заявив під час презентації, що Міноборони РФ не визнало і ніколи не визнає що цей крейсер знищили українські ракети «Нептун». Російське військове командування намагається приховати цю правду.</p>
    <p>«Досить велику кількість версій одразу після потоплення “Москви” почали обговорювати в пресі. Ми всі ці основні версії в книжці розібрали — і міни, і диверсанти, і злі наміри, і аварії від пожежі в котельному відділенні, і що це були не українські ракети, і що це з території Румунії Harpoon (протикорабельною ракетою — ред.) били. Ми тихо, спокійно розібрали кожну версію. По кожній зробили висновок, написали свої коментарі, а потім написали свою версію, що відбулося», — розповів він.</p>
    <p>За словами Булавіна, під час відвідування крейсеру «Україна» він з другим автором книги Олександром Чудновецем близько пʼяти годин ходили і впевнились, що «з високою вірогідністю наші версії все ж таки правильні».</p>
    <p>«У нас з Олександром складається враження що його умисно не дотягнули до Севастополя», — додав він.</p>
    <p>Нагадаємо, що 13 квітня 2022 року українська протикорабельна ракета «Нептун» успішно потопила флагман Чорноморського флоту РФ — крейсер «Москва», який незаконно перебував у берегів окупованого Криму.</p>
    <h>Які кораблі ЧФ РФ знищили та пошкодили Сили оборони України</h>
    <p>Великий десантний корабель (ВДК) «Саратов» — затоплений 24 травня 2022 року в результаті удару «Точкою-У» в окупованому Бердянську (Запорізька область);</p>
    <p>ВДК «Новочеркаськ» – пошкоджений 24 травня 2022 року внаслідок удару «Точкою-У» в окупованому Бердянську (Запорізька область);</p>
    <p>ВДК «Цезар Куніков» – пошкоджений 24 травня 2022 року внаслідок удару «Точкою-У» в окупованому Бердянську (Запорізька область);</p>
    <p>Ракетний крейсер «Москва» – затоплений 13 квітня 2022 року внаслідок ударів протикорабельними ракетами «Нептун»;</p>
    <p>Рятувальне буксирне судно СБ-739 «Васілій Бех» – з 17 червня 2022-го вважається затонулим у результаті атаки двома ракетами «Гарпун»;</p>
    <p>Морський мінний тральщик «Іван Голубець» – пошкоджений 29 жовтня 2022 року внаслідок атаки безпілотним надводним дроном в окупованому Севастополі;</p>
    <p>ВДК «Оленегорський горняк» – пошкоджений 4 серпня 2023 року під час атаки безпілотним надводним дроном у Новоросійську (Росія);</p>
    <p>ВДК «Мінськ» – знищений 13 вересня 2023 року ракетами Storm Shadow в окупованому Севастополі;</p>
    <p>Підводний човен Б-237 «Ростов-на-Дону»– знищений 13 вересня 2023 року ракетами Storm Shadow в окупованому Севастополі;</p>
    <p>Малий ракетний корвет «Аскольд» – знищений 4 листопада 2023 року ракетами Storm Shadow у Керчі (окупований Крим)</p>
    <p>ВДК «Новочеркаськ» – знищений 26 грудня 2023 року внаслідок ракетного удару в Феодосії (окупований Крим);</p>
    <p>Великий ракетний катер «Івановєц» – знищений у ніч на 1 лютого 2024 року безпілотними надводними дронами на озері Донузлав.</p>
    <p>Великий десантний корабель «Цезарь Куніков» — знищений у ніч на 14 лютого дронами «Magura V5» в районі Алупки окупованого Криму.</p>
    <p>Підписуйтеся на новини Суспільне Крим у Telegram, WhatsApp та Facebook</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
