<root>
  <metadata>
    <source>Суспільне Новини | Suspilne Novyny</source>
    <author>Марʼяна Русин</author>
    <title>Мільйон гривень зарплати, авто та нерухомість: що задекларував голова Баранинської громади Юрій Марусяк</title>
    <language>uk</language>
    <publication_time>2025-03-25T14:14+02:00</publication_time>
    <reference>https://suspilne.media/uzhhorod/978997-miljon-griven-zarplati-avto-ta-neruhomist-so-zadeklaruvav-golova-baraninskoi-gromadi-urij-marusak/</reference>
  </metadata>
  <document>
    <h>Голова Баранинської громади Юрій Марусяк задекларував понад мільйон гривень зарплати, авто та нерухомість.</h>
    <p>Про це йдеться у його декларації за 2024 рік в Єдиному державному реєстрі декларацій, яку він подав 21 березня. Більше про деклароване майно та гроші — читайте далі.</p>
    <h>Земельні ділянки та нерухомість</h>
    <p>Згідно з декларацією, Юрій Марусяк володіє земельною ділянкою площею 18 260 м² у селі Підгорб Ужгородського району.</p>
    <p>Його дружина, Олександра Марусяк, володіє чотирма ділянками в селі Баранинці Ужгородського району площами 1 095 м², 900 м², 826 м² та 800 м².</p>
    <p>Крім того, у її власності зазначено житловий будинок площею 118,7 м² та земельну ділянку площею 1 000 м² у місті Ужгород.</p>
    <p>Окрім цього, у декларації вказано обʼєкт незавершеного будівництва — житловий будинок площею 222,2 м² у селі Баранинці, який перебуває у власності дружини. Його вартість не зазначена.</p>
    <h>Автомобілі</h>
    <p>У власності Юрія Марусяка є автомобіль «Daewoo T13110» 2006 року випуску, його вартість у декларації не вказана.</p>
    <p>Також там зазначено автомобіль «Ford F-150» 2017 року, який належить Аллі Андрейчик, але перебуває у праві користування Юрія Андрусяка.</p>
    <h>Доходи та заощадження</h>
    <p>За 2024 рік Юрій Андрусяк отримав заробітну плату в розмірі 1 079 929 гривень. Його дружина задекларувала дохід від підприємницької діяльності: 2 595 471 гривень та 5 589 158 гривень. Щодо заощаджень, то голова громади вказав у декларації 25 000 доларів готівкою.</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
</root>
