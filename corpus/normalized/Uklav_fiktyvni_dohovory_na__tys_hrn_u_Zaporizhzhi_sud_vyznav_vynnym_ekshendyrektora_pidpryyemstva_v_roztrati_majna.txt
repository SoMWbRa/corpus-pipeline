<root>
  <metadata>
    <source>Суспільне Новини | Suspilne Novyny</source>
    <author>Дмитро Нагорний</author>
    <title>Уклав фіктивні договори на 800 тис грн: у Запоріжжі суд визнав винним ексгендиректора підприємства в розтраті майна</title>
    <language>uk</language>
    <publication_time>2025-03-26T19:22+02:00</publication_time>
    <reference>https://suspilne.media/zaporizhzhia/980141-uklav-fiktivni-dogovori-na-800-tis-grn-u-zaporizzi-sud-viznav-vinnim-eksgendirektora-pidpriemstva-v-roztrati-majna/</reference>
  </metadata>
  <document>
    <h>У Запоріжжі суд заочно визнав винним ексгендиректора одного з міських комунальних підприємств в розтраті чужого майна та призначив йому 9 років увʼязнення. За даними слідства, засуджений уклав низку фіктивних договорів на придбання неіснуючих товарів.</h>
    <p>Про це сьогодні, 26 березня, повідомили в пресслужбі Запорізької обласної прокуратури.</p>
    <p>За даними слідства, засуджений, маючи відповідні повноваження, уклав низку фіктивних договорів на постачання будівельного матеріалу та виробів, які очолюване ним комунальне підприємство фактично не отримало.</p>
    <q id="e1">«Потім за його вказівкою цей неіснуючий товар був облікований та на договірних умовах переданий на платне зберігання комерційній структурі. За «надані послуги«комунальне підприємство розрахувалось бюджетними коштами на суму майже 800 тисяч гривень», — йдеться в повідомленні.</q>
    <p>Суд визнав колишнього гендиректора комунального підприємства винним у розтраті чужого майна (ч. 5 ст. 191 КК України) та призначив 9 років позбавлення волі з конфіскацією майна. Нині засуджений оголошений в розшук.</p>
    <p>Раніше Суспільне повідомляло, що Вознесенівська окружна прокуратура міста Запоріжжя скерувала до суду обвинувальний акт стосовно колишнього гендиректора одного з комунальних підприємств Запоріжжя за фактом розтрати чужого майна, шляхом зловживання своїм службовим становищем, вчиненого в особливо великих розмірах (ч. 5 ст. 191 КК України).</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
