<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Фристайлістка Катерина Коцар виступила у кваліфікації бігейру ЧС-2025: результат</title>
    <language>uk</language>
    <publication_time>2025-03-26T14:12+02:00</publication_time>
    <reference>https://suspilne.media/sport/979843-fristajlistka-katerina-kocar-vistupila-u-kvalifikacii-bigejru-cs-2025-rezultat/</reference>
  </metadata>
  <document>
    <h>Українська фристайлістка Катерина Коцар не потрапила до фіналу чемпіонату світу-2025 у бігейрі, що триває швейцарському Енгандіні. Сталося за підсумками кваліфікації змагань.</h>
    <p>Єдиною представницею України у жіночих змаганнях ЧС у бігейрі була лідерка національної команди Катерина Коцар. Для спортсменки це друга участь у чемпіонаті світу: дебютувала на рівні світової першості з бігейру в 2023 році, коли на схилі грузинського Бакуріані замкнула топ-5 у заліку з 15 фристайлісток.</p>
    <p>Суспільне Спорт — ексклюзивний транслятор чемпіонату світу з фристайлу і сноубордингу. Дивіться прямі трансляції фіналів на сайті і телеканалі Суспільне Спорт, а також місцевих каналах Суспільного.</p>
    <p>До змагань на ЧС-2025 Коцар підходила на фоні ускладнення програми: у січні Катерина стала першою українкою в історії, яка виконала стрибок Double Switch Rodeo. Напередодні світової першості спортсменка наголосила, що планує продемонструвати стрибок на чемпіонаті.</p>
    <h>Як виступила Катерина Коцар?</h>
    <ul>
      <li>Кваліфікація до фіналу складалась з трьох спроб. Після першого стрибка українка не претендувала на відбір у фінал — отримала за стрибок лише 32.75 бали. Натомість Катерина змогла покращити результат у другій спробі: набрала 67.75 балів, показавши 10-й результат спроби.</li>
      <li>Третій стрибок також став заліковим, ба більше Коцар показала свій найкращий результат — заробила 79.75 балів, що стало другим показником серед усіх учасниць в останній спробі.</li>
      <li>Сума балів Катерини за другий та третій стрибок склала 147.5 бала. Таким чином спортсменка посіла десяте місце, однак опинилась поза фіналом, куди потрапляли вісім найкращих фристайлісток. Для того, щоб отримати путівку у фінал, Коцар не вистачило 11.25 балів.</li>
    </ul>
    <p>Цього сезону Коцар лише одного разу набирала більше суму балів — на етапі Кубка світу в Австрії заробила 156.25 очок, де також стала десятою в кваліфікації.</p>
    <p>Фінальний турнір з бігейру запланований на неділю, 29 березня.</p>
  </document>
</root>
