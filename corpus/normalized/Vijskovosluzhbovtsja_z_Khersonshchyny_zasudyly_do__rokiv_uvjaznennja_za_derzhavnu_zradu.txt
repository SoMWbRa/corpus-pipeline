<root>
  <metadata>
    <source>Суспільне Новини | Suspilne Novyny</source>
    <author>Катерина Бєлякова</author>
    <title>Військовослужбовця з Херсонщини засудили до 15 років увʼязнення за державну зраду</title>
    <language>uk</language>
    <publication_time>2025-03-25T15:16+02:00</publication_time>
    <reference>https://suspilne.media/kherson/979107-vijskovosluzbovca-z-hersonsini-zasudili-do-15-rokiv-uvaznenna-za-derzavnu-zradu/</reference>
  </metadata>
  <document>
    <h>Військовослужбовця з Херсонщини визнали винним у державній зраді. Він передавав окупантам дані про українські Сили оборони та обʼєкти інфраструктури.</h>
    <p>Про це у Facebook інформує Державне бюро розслідувань.</p>
    <p>За даними у дописі, чоловік мав проросійські погляди, які висловлював у заборонених в Україні соцмережах «Однокласники» та «ВКонтакте». Після початку повномасштабного вторгнення він налагодив звʼязок із представником незаконного збройного формування «ДНР». Засуджений збирав для нього інформацію про місця дислокації, чисельність, озброєння, та маршрути пересування сил та засобів ЗСУ. Також передавав дані геолокації різноманітних цивільних обʼєктів: суден в одеському порту, магазинів, де часто бувають військовослужбовці тощо, повідомили в ДБР.</p>
    <p>Наприкінці літа 2024 року житель Херсонщини мобілізувався до ЗСУ. Так він отримав доступ до інформації про особовий склад військових частин, місця зберігання боєприпасів, ремонту військової техніки, розташування блокпостів, військкоматів та госпіталів у різних містах України, поінформували у відомстві.</p>
    <p>Згодом чоловік самовільно залишив свою військову частину, щоб уникнути викриття та продовжити співпрацю з окупантами. У лютому 2025 року ДБР спільно з СБУ затримали його та взяли під арешт. За вироком суду, він отримав покарання — 15 років позбавлення волі з конфіскацією майна, додали у дописі.</p>
    <p>Раніше в прокуратурі повідомляли, що на Херсонщині судитимуть двох працівників окупаційного «управління служби виконання покарань».</p>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
