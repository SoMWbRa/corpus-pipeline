<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>«Це моя провина». Жанмонно прокоментувала втрачений Великий кришталевий глобус Кубка світу через падіння</title>
    <language>uk</language>
    <publication_time>2025-03-26T11:32+02:00</publication_time>
    <reference>https://suspilne.media/sport/979603-ce-moa-provina-zanmonno-prokomentuvala-vtracenij-velikij-kristalevij-globus-kubka-svitu-cerez-padinna/</reference>
  </metadata>
  <document>
    <h>Француженка Лу Жанмонно втрачену перемогу у загальному заліку сезону Кубка світу з біатлону через падіння у останній гонці сезону в інтервʼю для RMC Sport.</h>
    <p>Сезон 2024/25 у жіночому біатлоні завершився масстартом на етапі у норвезькому Голменколлені. Результат останньої гонки визначав володарку Великого кришталевого глобусу: до вирішальної гонки у заліку француженка Лу Жанмонно випереджала найближчу переслідувачку німкеню Франціску Пройсс на пʼять очок.</p>
    <p>Розвʼязка масстарту виявилася драматичною: до останніх метрів дистанції Лу йшли лідеркою, випереджаючи Франціску на 1.2 секунди, однак на одній з ділянок траси впала після того, як німецька біатлоністка намагалася її обійти. У підсумку «золото» масстарту та Великий кришталевий глобус здобула Пройсс.</p>
    <p>Після завершення сезону 2024/25 Жанмонно прокоментувала ситуацію з падінням на останніх метрах дистанції та підкреслила, що не звинувачує німкеню.</p>
    <q>«Вона обігнала мене на повороті, але не наступила на мене, нічого незвичайного, це був крутий поворот, і це нормально в такій боротьбі. Це моя провина. Моя палиця вдарилася в лижу, і я втратила рівновагу», — сказала француженка.</q>
    <p>Жанмонно другий рік поспіль зупинилась за крок від Великого кришталевого глобуса. Загалом у сезоні 2024/25 на рівні Кубка світу Лу вісім разів здобувала «золото» в особистих гонках та ще по одному разу фінішувала на другому та третьому місці.</p>
    <p>«Я відчуваю розчарування. Це сезон, який чудово склався для нас обох із Пройсс. Ми наполегливо боролися, це було чудово до останніх 500 метрів масстарту. Я думала, що це було фантастично, у цьому була навіть поетична сторона, яка мені дуже сподобалася. Зрештою, падіння на тому передостанньому повороті було жахливим, воно зіпсувало цілу гонку, яка була майже ідеальною», — додала Жанмонно.</p>
    <p>Одразу після фінішу Франціска дочекалася на Лу, після чого вони поговорити. За словами француженки, німкеня не отримала тих позитивних емоцій від перемоги через ситуацію із падінням.</p>
    <q>«Вона не змогла насолодитися фінішем на першому місці, тому що не знала, що сталося. Я розчарована і мені шкода себе, але я дуже рада за Франціску», — додала біатлоністка.</q>
  </document>
</root>
