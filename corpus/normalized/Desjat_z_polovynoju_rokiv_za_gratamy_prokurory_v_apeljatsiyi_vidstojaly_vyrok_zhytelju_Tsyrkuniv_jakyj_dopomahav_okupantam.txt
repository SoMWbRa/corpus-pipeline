<root>
  <metadata>
    <source>Суспільне Новини | Suspilne Novyny</source>
    <author>Діана Яців</author>
    <title>Десять з половиною років за ґратами: прокурори в апеляції відстояли вирок жителю Циркунів, який допомагав окупантам</title>
    <language>uk</language>
    <publication_time>2025-03-26T12:19+02:00</publication_time>
    <reference>https://suspilne.media/kharkiv/979723-desat-z-polovinou-rokiv-za-gratami-prokurori-v-apelacii-vidstoali-virok-zitelu-cirkuniv-akij-dopomagav-okupantam/</reference>
  </metadata>
  <document>
    <h>Прокурори відстояли в апеляції вирок — десять років та шість місяців за ґратами — 31-річному жителю села Циркуни, що на Харківщині. За даними слідства, чоловік мав антиукраїнські погляди та допомагав російським окупантам.</h>
    <p>Про це інформують у Харківській обласній прокуратурі.</p>
    <p>У грудні 2023 року Київський районний суд Харкова засудив обвинуваченого до 10,5 років увʼязнення. Однак чоловік не визнав свою провину.</p>
    <q>Житель Циркунів заявив, що свідки сторони обвинувачення самі співпрацювали з окупантами та обмовили його.</q>
    <p>Прокурори довели в суді, що під час окупації села місцевий житель забезпечував російських військових продуктами та передав їм генератор.</p>
    <p>«Пособник РФ розповідав про домівки інших жителів Циркунів, в яких були матеріальні цінності та запаси палива, і допомагав заволодіти майном односельців. Поплічник окупантів надавав їм відомості про особливості місцевості, аби вони могли краще орієнтуватися на ній», — йдеться у дописі.</p>
    <p>Окрім того, згідно з матеріалами справи, обвинувачений передав російським військовим ключі від автомобіля, власник якого виїхав з Циркунів. Також він без ключів заводив позашляховики інших жителів села. Ці автівки армія РФ використовувала для власних потреб.</p>
    <p id="e1">«Односельці чоловіка розповіли, що він мав дружні відносини з російськими загарбниками, зокрема позичав автомобілі у сусідів, щоб «доставляти» окупантам необхідні речі, а також пересувався з ними в одній автівці, на якій була зображена літера «Z», — сказано у повідомленні.</p>
    <p>Полтавський апеляційний суд залишив вирок суду першої інстанції в силі.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
