<root>
  <metadata>
    <source>Суспільне Новини | Suspilne Novyny</source>
    <author>Марта Янко</author>
    <title>На Львівщині зіткнулися вантажівка та автобус: травмовані семеро пасажирів</title>
    <language>uk</language>
    <publication_time>2025-03-25T11:52+02:00</publication_time>
    <reference>https://suspilne.media/lviv/978879-na-lvivsini-zitknulisa-vantazivka-ta-avtobus-travmovani-semero-pasaziriv/</reference>
  </metadata>
  <document>
    <h>На Львівщині у селі Плугів Золочівського району трапилася аварія за участі вантажівки та автобуса. Внаслідок ДТП є семеро травмованих, серед них — 14-річна дівчина.</h>
    <p>Про це повідомили у відділі комунікації поліції Львівської області.</p>
    <p>Аварія сталася 24 березня у селі Плугів на автодорозі «Тернопіль — Львів — Рава-Руська». Правоохоронці попередньо встановили, що відбулося зіткнення автобуса Neoplan, яким керував 39-річний житель Хмельницького, та вантажівки MAN під керуванням 41-річного мешканця Тернополя.</p>
    <p>«Внаслідок ДТП отримали тілесні ушкодження та були доставлені до медичних закладів семеро пасажирів автобуса: 14-річна дівчина та дві жінки віком 40 і 48 років – із Вінницької області, 38-річна жінка та 52-річний чоловік – із Черкаської області, 53-річна жителька Дніпропетровської області та 37-річний мешканець Хмельницької області», — мовиться у повідомленні поліції.</p>
    <p>За фактом ДТП відкрили кримінальне провадження за ч.1 ст.286 (Порушення правил безпеки дорожнього руху) Кримінального кодексу України. Максимальне покарання, передбачене санкцією статті – обмеження волі на строк до трьох років, з позбавленням права керувати транспортними засобами на строк до трьох років. Правоохоронці встановлюють обставини події.</p>
  </document>
</root>
