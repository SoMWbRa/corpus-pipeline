<root>
  <metadata>
    <source>Суспільне Новини | Suspilne Novyny</source>
    <author>Володимир Піняжко</author>
    <title>На Львівщині жителя Донеччини підозрюють у організації підпалів авто військових та правоохоронців</title>
    <language>uk</language>
    <publication_time>2025-03-26T11:26+02:00</publication_time>
    <reference>https://suspilne.media/lviv/979655-na-lvivsini-zitela-doneccini-pidozruut-u-organizacii-pidpaliv-avto-vijskovih-ta-pravoohoronciv/</reference>
  </metadata>
  <document>
    <h>Правоохоронці Львівщини повідомили про підозру 45-річному уродженцеві Донецької області в координації та організації підпалів автомобілів військовослужбовців та правоохоронців у Львові.</h>
    <p>Про це поінформували в пресслужбі Львівської обласної прокуратури.</p>
    <p>13 січня у Львові повідомили про підозру увʼязненому, який, за даними слідства, на замовлення РФ підшуковував та координував виконавців для підпалу автівок поліцейських та військових.</p>
    <p>«Завдяки злагодженим діям правоохоронців вдалося встановити його спільника –45-річного уродженця Донецької області. За даними слідства, чоловік, перебуваючи, імовірно, на тимчасово окупованій території, долучився до співорганізації підпалу поліцейського автомобіля у місті Львові», — йдеться у повідомленні.</p>
    <p>Як установили правоохоронці, підозрюваний безпосередньо спілкувався з виконавцем, якому проводив інструктаж щодо вибору цілі. Виконавець мав зафіксувати момент підпалу автівки, а потім передати відео через організатора замовнику. Правоохоронцям вдалося запобігти знищенню авто.</p>
    <p>Фігуранту повідомили про підозру в організації замаху на умисне знищення майна шляхом підпалу, вчиненого групою осіб за попередньою змовою (ч. 3 ст. 27, ч. 2 ст. 28, ч. 2 ст. 15, ч. 2 ст. 194 КК України). Максимальне покарання — позбавлення волі на десять років.</p>
  </document>
</root>
