<root>
  <metadata>
    <source>Суспільне Новини | Suspilne Novyny</source>
    <author>Павло Іванов</author>
    <title>Буде пʼять етапів. У Кропивницькому відбудеться конкурс на створення символіки громади</title>
    <language>uk</language>
    <publication_time>2025-03-26T15:24+02:00</publication_time>
    <reference>https://suspilne.media/kropyvnytskiy/979797-bude-pat-etapiv-u-kropivnickomu-vidbudetsa-konkurs-na-stvorenna-simvoliki-gromadi/</reference>
  </metadata>
  <document>
    <h>У Кропивницькому відбудеться конкурс на створення символіки громади — Герба, Великого герба та Прапора міста. Положення про його проведення міські депутати затвердили на сесії 25 березня.</h>
    <p>Про це 26 березня Суспільному розповіла начальниця міського управління культури і туризму Анна Пруссова.</p>
    <p>За її словами, конкурс проводитиме міська топонімічна комісія. Про його початок оголосять на сайті міської ради після реєстрації відповідного рішення. На це мають 5-7 днів.</p>
    <p>У відповідному положенні йдеться про те, що він відбудеться у пʼять етапів, сказала начальниця управління.</p>
    <ul>
      <li>Перший етап триватиме 45 днів. Протягом цього періоду прийматимуть конкурсні роботи.</li>
      <li>Другий етап триватиме десять днів. Його топонімічна комісія присвятить попередньому відбору, вивченню й перевірці наданих пропозицій на відповідність вимогам та умовам положення про конкурс.</li>
      <li>Десятиденний третій етап передбачає геральдично-вексилологічну експертизу Українського геральдичного товариства відібраних проєктів та їхній розгляд комісією з питань впровадження символіки територіальних громад, сіл, селищ, міст, районів, області при Кіровоградській обласній раді.</li>
      <li>Четвертий етап – обрання топонімічною комісією протягом 30 днів конкурсної роботи-переможниці з урахуванням отриманих експертних висновків.</li>
      <li>Пʼятий етап — затвердження символіки.</li>
    </ul>
    <q>«Якщо конкурс не відбудеться або міська рада не затвердить запропоновану символіку переможця, тоді її розроблятиме топонімічна комісія, залучаючи фахівців та експертів з питань української муніципальної геральдики».</q>
    <p>Крім того, управління культури й туризму спільно з юридичним управлінням та департаментом з питань економічного розвитку мають розробити порядок використання символіки громади, який також мають затвердити депутати.</p>
    <p>На початку березня у Кропивницькому оголосили результати опитування щодо знакових місць, подій та символів міста, які створюють його унікальний образ, найкраще характеризують чи є уособленням історії та цінностей. Його організували з метою вивчення думки містян щодо необхідності зміни герба і прапора обласного центру. Найчастіше в опитуванні містяни згадували театр корифеїв.</p>
    <h>Що відомо про символіку Кропивницького</h>
    <p>Прапор, герб і малий герб Кропивницького затверджені рішенням міської ради 28 лютого 1996 року. Їх розробив заслужений архітектор України Віталій Кривенко. Червоний, чорний та жовтий кольори на гербі запозичили з попередньої символіки міста, розповів Суспільному керівник обласного відділення Українського геральдичного товариства Олександр Чорний.</p>
    <q>«Вони є ключовими, як і центральна фігура – обриси фортеці, яка дала початок нашому місту. Золоте поле, на якому накладені вилоподібний хрест, обернений ріжками донизу, що символізує три річки, які зливаються у межах міста – Інгул, Сугоклія і Бьянка. Зверху на них накладені обриси фортеці, а в обрисах стоїть вензель святої Єлисавети».</q>
    <p>Предметом дискусії геральдистів та істориків, зі слів Олександра Чорного, стало те, чи мала свята Єлисавета вензелі, чи це вензелі російської імператриці Єлизавети, і на чию честь у 1775 році назвали місто.</p>
    <h>Чому символіку Кропивницького потрібно змінити</h>
    <p>Створення нової символіки Кропивницької громади — реакція на результати опитування, на якому містяни проголосували за зміну герба та прапора, а також відповідного висновку експертної комісії Українського інституту національної памʼяті, яким визнали, що елементи Герба й Прапора Кропивницького потрапляють під дію Закону України «Про засудження та заборону пропаганди імперської політики в Україні і деколонізацію топонімії».</p>
    <p>За інформацією Українського інституту національної памʼяті, з Герба й Прапора Кропивницького пропонують прибрати «вензель святої Єлисавети», що походить від вензеля російської імператриці Єлизавети, а зображення фортеці на символіці міста підпадає під підпункт «ґ» пункту чотири частини першої статті другої Закону України «Про засудження та заборону пропаганди імперської політики в Україні й деколонізацію топонімії», адже символізує російську присутність у регіоні.</p>
  </document>
</root>
