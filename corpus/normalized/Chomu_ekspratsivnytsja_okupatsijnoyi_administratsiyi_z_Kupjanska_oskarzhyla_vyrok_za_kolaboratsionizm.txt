<root>
  <metadata>
    <source>Суспільне Новини | Suspilne Novyny</source>
    <author>Марія Солодовнік, Дмитро Гребінник</author>
    <title>Чому експрацівниця окупаційної адміністрації з Купʼянська оскаржила вирок за колабораціонізм</title>
    <language>uk</language>
    <publication_time>2025-03-25T18:02+02:00</publication_time>
    <reference>https://suspilne.media/kharkiv/979259-comu-ekspracivnica-okupacijnoi-administracii-z-kupanska-oskarzila-virok-za-kolaboracionizm/</reference>
  </metadata>
  <document>
    <h></h>
    <h>25 березня в Харківському апеляційному суді розглянули справу жительки Купʼянська Наталії Зубової. За даними слідства, вона причетна до колабораційної діяльності.</h>
    <p>До апеляційного суду на засідання жителька Купʼянська Наталія Зубова долучилася зі слідчого ізолятора. У 2022 році під час захоплення міста росіянами вона добровільно стала головною фінансисткою окупаційної адміністрації, говорить речник обласної прокуратури Дмитро Чубенко.</p>
    <q>«До окупації фігурантка працювала головним бухгалтером одного з управлінь Купʼянської міської ради. Вона була державним службовцем, вона складала тести щодо знання законодавства України й мала розуміти, що робота на окупаційну владу, з ворогом приведе її до кримінальної відповідальності», — пояснює Чубенко.</q>
    <p>Адвокат Зубової Олексій Вдовидченко просив виправдати підзахисну. За його словами, окупанти змусили її співпрацювати через погрози тортурами хворим батькам і синові.</p>
    <q>«Її син разом з активістами на чолі з одним з депутатів Купʼянської міськради займалися активним спротивом російським окупантам, брали участь у партизанському русі. І у квітні 2022 року до Зубової навідалися особи у військовій формі РФ, які били і катували сина прямо на очах у матері та бабусі з дідусем», — розказав адвокат.</q>
    <p>За словами речника облпрокуратури Чубенка, фактів тиску на Зубову слідство не знайшло. Пояснює, навіть якби погрози були, вона мала два місяці до призначення, щоб виїхати з міста.</p>
    <p>Зубова свої дії пояснює так: «Я ніколи раніше не була в окупації і в мене не було життєвого досвіду та спеціальних знань, як діяти в такій ситуації. Купʼянська міська рада нам нічого не пояснювала».</p>
    <p>За словами підсудної, вона кілька разів намагалася звільнитися з посади, а після деокупації міста залишилася в ньому й волонтерила. Зубова просила суд не увʼязнювати її — натомість призначити іспитовий строк.</p>
    <p>Порадившися, колегія суддів залишили вирок чинним — пʼять років позбавлення волі. Захисник Зубової планує оскаржувати рішення у касаційному суді.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
</root>
