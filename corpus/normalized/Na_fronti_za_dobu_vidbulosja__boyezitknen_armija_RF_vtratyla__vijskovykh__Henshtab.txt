<root>
  <metadata>
    <source>Суспільне Новини | Suspilne Novyny</source>
    <author>Надія Собенко</author>
    <title>На фронті за добу відбулося 207 боєзіткнень, армія РФ втратила 1280 військових — Генштаб</title>
    <language>uk</language>
    <publication_time>2025-03-26T08:45+02:00</publication_time>
    <reference>https://suspilne.media/979517-na-fronti-za-dobu-vidbulosa-207-boezitknen-armia-rf-vtratila-1280-vijskovih-genstab/</reference>
  </metadata>
  <document>
    <h>На фронті протягом минулої доби зафіксовано 207 бойових зіткнень. За минулу добу армія РФ втратила на війні в Україні близько 1280 військових.</h>
    <p>Про це йдеться у ранковому зведенні Генштабу ЗСУ.</p>
    <p>Вчора війська РФ завдали по позиціях українських підрозділів та населених пунктах 116 авіаударів, скинувши 184 КАБ. Крім цього, здійснили понад 5500 обстрілів, зокрема 159 — із реактивних систем залпового вогню, та залучили для ураження 2233 дрони-камікадзе.</p>
    <p>Росіяни завдавали авіаударів, зокрема в районах населених пунктів Петрушівка, Угроїди, Краснопілля, Проходи, Турʼя Сумської області; Золочів, Прудянка Харківської області; Сергіївка, Сухий Яр, Покровськ, Чунишине, Новопіль, Зоря, Суха Балка, Піддубне Донецької області; Тернове, Дачне Дніпропетровської області; Новодарівка, Оріхів, Гуляйполе, Залізничне, Мала Токмачка Запорізької області; Веселе, Олександрівка та Дудчани Херсонської області.</p>
    <p>За минулу добу авіація, ракетні війська та артилерія Сил оборони уразили девʼять районів зосередження особового складу, озброєння і військової техніки, пункт управління, дві артилерійські системи та ще три інші важливі обʼєкти армії РФ.</p>
    <q>Загалом, з початку повномасштабного вторгнення РФ втратила 907 220 військових. Минулої доби втрати російських окупантів склали 1280 військових. Також українські воїни знешкодили 17 танків, 28 бойових броньованих машин, 101 артилерійську систему, дві РСЗВ, засіб ППО, 185 БпЛА оперативно-тактичного рівня, 165 автомобілів, дві одиниці спеціальної техніки окупантів та одну важку вогнеметну систему.</q>
  </document>
</root>
