<root>
  <metadata>
    <source>Суспільне Новини | Suspilne Novyny</source>
    <author>Дарʼя Кінша, Ірина Гудзь</author>
    <title>США розглядають зняття частини санкцій з РФ в обмін на перемирʼя у Чорному морі — Трамп</title>
    <language>uk</language>
    <publication_time>2025-03-25T21:57+02:00</publication_time>
    <reference>https://suspilne.media/979433-ssa-rozgladaut-znatta-castini-sankcij-z-rf-v-obmin-na-peremira-u-cornomu-mori-tramp/</reference>
  </metadata>
  <document>
    <h>Американський президент Дональд Трамп заявив, що США розглядають зняття частини санкцій з Росії в обмін на перемирʼя у Чорному морі.</h>
    <p>Про це передає The National Desk.</p>
    <p>За словами президента Сполучених Штатів, Кремль висунув «пʼять чи шість» умов щодо перемирʼя:</p>
    <q>«Ми будемо їх вивчати, і ми зараз розглядаємо їх усі. Є приблизно пʼять чи шість умов. Ми розглядаємо їх усі», — сказав Трамп.</q>
    <p>Він також заявив, що інші країни будуть залучені до процесу моніторингу припинення вогню між Росією та Україною:</p>
    <q>«Ми залучаємо інші країни, і вони беруть дуже активну участь у цьому процесі. І це буде вирішено. Насправді це найменша з проблем. Отже, це ми вирішимо. І нам допомагають інші країни».</q>
    <p>Раніше у Кремлі заявили, що угода щодо безпеки у Чорному морі почне діяти після зняття санкцій з російських виробників та експортерів продовольства. Крім того, російська сторона стверджує, що заборона на удари по енергетиці начебто діє з 18 березня.</p>
    <p>Президент України Володимир Зеленський відреагував на ці вимоги, зазначивши, що раніше очільник Кремля Володимир Путін відхилив пропозицію щодо повного тимчасового припинення вогню, на яку погодилася Україна. І тоді, наголосив Зеленський, Росія за це не отримала жодних санкцій. Український президент заявив, що якщо РФ порушить домовленість щодо «тиші» в морі та припинення ударів по енергообʼєктах — санкційний тиск має посилитися.</p>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <p>Президент України Володимир Зеленський підтвердив, що в Саудівській Аравії досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
  </document>
</root>
