<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>Митники вилучили із міжнародних посилок опудала птахів і тварин: кияни намагалися відправити їх до США</title>
    <language>uk</language>
    <publication_time>2025-03-26T12:07+02:00</publication_time>
    <reference>https://suspilne.media/kyiv/979673-mitniki-vilucili-iz-miznarodnih-posilok-opudala-ptahiv-i-tvarin-kiani-namagalisa-vidpraviti-ih-do-ssa/</reference>
  </metadata>
  <document>
    <h>Київські митники знайшли в кількох посилках киян тринадцять опудал представників тваринного світу, сім із них — занесені до Червоної книги України. Їх намагалися відправити зі столиці до США.</h>
    <p>Про це повідомляє пресслужба Київської митниці.</p>
    <p>Експерти Національного науково-природничого музею НАН України визначили, що за кордон намагалися відправити опудала сичика-горобця, сови болотяної та видри річкової. Всі вони занесені до Червоної книги України.</p>
    <p>Сичик-горобець — найменша сова української фауни, поширена в Карпатах, Розточчі та на півночі Полісся. Сова болотяна — осілий і кочовий птах, заселяє заплавні і суходільні луки, низинні болота, дрібнолісся. Видра річкова — сутінково-нічна тварина, в Україні водиться в озерах, ставках та річках Полісся і Лісостепу.</p>
    <p>Митники поінформували, що крім «червонокнижних» представників тваринного світу, в посилках знаходилися і інші види: три опудала сови вухатої, два боривітра та яструб малий.</p>
    <p>«Вони теж підпадають під дію міжнародних природоохоронних конвенцій, серед яких Міжнародний союз охорони природи (МСОП), Бернська Конвенція про охорону дикої флори і фауни та природних середовищ існування в Європі та Конвенція про міжнародну торгівлю видами дикої фауни і флори (CITES)», — йдеться у повідомленні.</p>
    <p>Зазначається, що Конвенцією CITES, зокрема, передбачено, що для експорту будь-якої тварини чи рослини (згаданої в додатках до документу — живої або мертвої) та будь-якої легко впізнаваної частини чи похідного від неї, необхідно попередньо отримати дозвільні документи. Вони видаються адміністративними органами України з питання виконання вимог Конвенції. Таких документів митники не отримали, тож правоохоронці вилучили усі тринадцять опудал.</p>
    <h>Що відомо про спроби вивезення історичних на культурних цінностей з України</h>
    <p>Київські митники виявили палеонтологічну скамʼянілість юрського періоду, яку хотіли переправити до США. Це — панцир морського їжака, віком близько 161-165 млн років. З позиції палеонтолога, це — ексклюзив. Також за кордон хотіли вивезти камені віком 407 мільйонів років з відбитками давніх вимерлих риб.</p>
    <p>Знайшли митники у посилці і зуб кашалота, що знаходиться під захистом Вашингтонської Конвенції CITES. Його хотіли переправити до США. Зуб має певну наукову, музейну та освітню цінність і науковці рекомендують внести його до Музейного фонду України.</p>
    <p>Також столичні митники виявили у міжнародному поштовому відправленні старовинні знаряддя праці часів ХІІ-XІV століть. Їх намагалися доставити із Київської області до Сполучених штатів Америки.</p>
    <p>Запобігли митники і незаконному вивезенню до Польщі 18 цінних старовинних монет, чотири з яких визнано культурною та історичною цінністю, а решта мають історичну цінність.</p>
    <p>Ще митники виявили у посилках, що прямували до США та Великобританії, унікальні історичні скарби періоду Римської імперії: срібні монети та навершя давнього списа. Артефакти намагалися вивезти з країни під виглядом сувенірів.</p>
    <p>Також на митниці вилучили посилку, заповнену культурними та історичними цінностями. Там виявили українські скульптурки, колекцію документів і старовинні фото.</p>
    <p>Ще митники завадили нелегальному переправленню за кордон в міжнародному відправленні шолома пожежника 30-х років минулого століття, який має культурну та історичну цінність. Цю пожежну каску намагалися вивезти з Києва до Шотландії.</p>
    <p>У Києві презентували артефакти, врятовані від незаконного вивезення з України. Серед 469 експонатів — старовинні монети, ордени та медалі, предмети холодної зброї та військового спорядження від епохи бронзи до 19 ст.</p>
  </document>
</root>
