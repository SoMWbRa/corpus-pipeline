<root>
  <metadata>
    <source>Суспільне Новини | Suspilne Novyny</source>
    <author>Наталія Карнаух</author>
    <title>У Львові планують створити алею памʼяті Героїв Нацгвардії України</title>
    <language>uk</language>
    <publication_time>2025-03-25T18:42+02:00</publication_time>
    <reference>https://suspilne.media/lviv/979335-u-lvovi-planuut-stvoriti-aleu-pamati-geroiv-nacgvardii-ukraini/</reference>
  </metadata>
  <document>
    <h>У Львові планують створити алею памʼяті полеглих Героїв Західного територіального управління Національної гвардії України. Найкращий проєкт оберуть на архітектурному конкурсі.</h>
    <p>Про це повідомили у пресслужбі Львівської міської ради.</p>
    <p>Сьогодні, 25 березня, виконком Львівської міської ради підтримав рішення про проведення всеукраїнського відкритого архітектурного конкурсу на найкращий проєкт. Учасники мають розробити проєкт простору для вшанування памʼяті загиблих військових, гармонійно інтегрувати комплекс у міське середовище, а також передбачити комфортний громадський простір.</p>
    <p>«Алея буде поруч з основною частиною парку Боднарівка, де є дерева, став та дитячі майданчики. Тут є відкрита ділянка, фактично травник, на частині якого можна облаштувати обʼєкт, що буде просторово відокремлений від території, яка активно використовується парком. Варіативність підходів та матеріалів може бути дуже різноманітною. Ми очікуємо від архітекторів обʼємно-просторового рішення, якісної роботи з матеріалами та обʼємами меморіальних обʼєктів: стел чи різного роду елементів, але так само освітленням, озелененням та іншими елементами, які стосуються цього простору», – розповів головний архітектор Львова Антон Коломєйцев.</p>
    <p>Реєстрація на участь у конкурсі стартує 31 березня 2025 року, а завершується 14 квітня 2025 року. Прийматимуть конкурсні проєкти до 23 травня 2025 року. Переможців конкурсу визначать у першій половині червня. Переможець отримає за проєкт 250 тисяч гривень, автор проєкту, що посів друге місце — 150 тисяч гривень, а за третє місце передбачено 100 тисяч гривень.</p>
  </document>
</root>
