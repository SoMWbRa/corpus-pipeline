<root>
  <metadata>
    <source>Суспільне Новини | Suspilne Novyny</source>
    <author>Андрій Коник</author>
    <title>«Противник гине, але від планів не відмовляється». Армія РФ збільшує кількість дронів у Часовому Яру: дані 24 бригади</title>
    <language>uk</language>
    <publication_time>2025-03-25T13:36+02:00</publication_time>
    <reference>https://suspilne.media/donbas/978991-protivnik-gine-ale-vid-planiv-ne-vidmovlaetsa-armia-rf-zbilsue-kilkist-droniv-u-casovomu-aru-dani-24-brigadi/</reference>
  </metadata>
  <document>
    <h>Російська армія нарощує кількість дронів-камікадзе на оптоволоконному керуванні в районі Часового Яру на Донеччині. Окупанти продовжують штурмувати українські позиції в місті, зокрема, бронетехнікою.</h>
    <p>Про це 25 березня в етері «Суспільне. Студія» розповів пресофіцер 24 окремої механізованої бригади імені Короля Данила Іван Петричак.</p>
    <p>Українські військові фіксують збільшення FPV-дронів на оптоволокні як у Часовому Яру, так і в селах навколо міста.</p>
    <q>«Зʼявляється велика кількість дронів на оптоволокні. Постійно чуємо, як над позиціями, над лісосмугами, населеними пунктами, якими рухаємось, велика кількість цих дронів там пролітає один за одним. Це оптоволокно, ця нитка, нею просто “всіяно”. Як котушки намотані, їх дуже багато, і противник їх тут відчутно нарощує, кількість цих дронів. Збити його можна лише фізично: це постріл з рушниці чи з автомата. Ці випадки є, але вони поодинокі, коли ці дрони збиваються», — розповів Іван Петричак.</q>
    <p>У Часовому Яру тривають міські бої. Окупанти намагаються просуватись піхотою, для штурмів також використовують легку броньовану техніку.</p>
    <q>«Проти нас стоїть 98 дивізія їх, в переважній більшості, це БМД, броньована швидка мобільна десантна техніка, яка заїжджає і намагається спішувати десант».</q>
    <q>«Ситуація дуже-дуже непроста. Противник постійно намагається влаштовувати штурми, просуватись, наступати, застосовує все наявне озброєння: і FPV, і артилерію, і велику кількість піхоти, аби просуватись вперед. Влаштовують час від часу великі штурми із застосуванням великої кількості техніки, але 24 бригада тримає ці атаки. Противник гине, але від планів своїх не відмовляється, на жаль», — розповів пресофіцер бригади.</q>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
</root>
