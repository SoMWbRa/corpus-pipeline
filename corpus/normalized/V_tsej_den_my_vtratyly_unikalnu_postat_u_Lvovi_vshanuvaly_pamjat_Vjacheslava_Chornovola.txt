<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк, Ольга Дейнека</author>
    <title>«В цей день ми втратили унікальну постать»: у Львові вшанували памʼять Вʼячеслава Чорновола</title>
    <language>uk</language>
    <publication_time>2025-03-25T12:13+02:00</publication_time>
    <reference>https://suspilne.media/lviv/978859-v-cej-den-mi-vtratili-unikalnu-postat-u-lvovi-vsanuvali-pamat-vaceslava-cornovola/</reference>
  </metadata>
  <document>
    <h>Сьогодні, 25 березня, у Львові вшанували памʼять Вʼячеслава Чорновола з нагоди 26-ї річниці з дня його загибелі. Містяни зібралися на віче та поклали квіти до памʼятника Чорноволу.</h>
    <p>Про це повідомила кореспондентка Суспільного з місця події.</p>
    <p>Сьогодні, 25 березня, минуло 26 років із дня загибелі Вʼячеслава Чорновола в автокатастрофі на шосе під Борисполем. На віче у Львові зібралися представники громадських організацій та містяни. Під час заходу виступив соратник Чорновола Ярослав Кендзьор.</p>
    <p>«В цей день ми втратили унікальну постать, унікального українця, який за своє життя зробив надзвичайно багато для того, щоби була зруйнована найкривавіша імперія — Радянський Союз, яка перемолола у своїх жорнах мільйони наших співвітчизників», — каже Ярослав Кендзьор.</p>
    <p>Представник організації «Українська повстанська армія» Володимир Кунтий згадує, що Вʼячеслав Чорновіл був дисциплінованою людиною та любив свою країну.</p>
    <p>«Людина, життя якої була боротьбою, боротьбою за високі ідеї, за високі принципи. Напевно, найбільшим його досягненням був державний суверенітет України й акт проголошення незалежності України», — розповіла директорка обласного департаменту з питань культури, національностей та релігій Ірина Гаврилюк.</p>
    <p>Меморіальні заходи для вшанування памʼяті Вʼячеслава Чорновола проводять щороку.</p>
  </document>
</root>
