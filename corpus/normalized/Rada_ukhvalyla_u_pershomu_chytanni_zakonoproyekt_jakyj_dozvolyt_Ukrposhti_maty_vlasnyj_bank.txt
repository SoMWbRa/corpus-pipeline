<root>
  <metadata>
    <source>Суспільне Новини | Suspilne Novyny</source>
    <author>Марія Патока, Дарина Коломієць</author>
    <title>Рада ухвалила у першому читанні законопроєкт, який дозволить Укрпошті мати власний банк</title>
    <language>uk</language>
    <publication_time>2025-03-25T14:54+02:00</publication_time>
    <reference>https://suspilne.media/979121-rada-uhvalila-u-persomu-citanni-zakonoproekt-akij-dozvolit-ukrposti-mati-vlasnij-bank/</reference>
  </metadata>
  <document>
    <h>Верховна рада ухвалила у першому читанні законопроєкт про розвиток фінансової інклюзії в Україні. Прийняття цього законопроєкту дозволить Укрпошті мати власну банківську установу.</h>
    <p>Про це повідомила кореспондентка Суспільного із зали засідання парламенту.</p>
    <p>Всього проголосувало за законопроєкт 269 народних депутатів.</p>
    <p>Народна депутатка Ольга Михайлівна Василевська-Смаглюк повідомила, що метою законопроєкту є доступ до фінансових послуг в найскладніших територіях.</p>
    <q>«Це віддалені території, далеко від мегаполісів, це прифронтові території і також доступ до послуг тим маломобільним групам населення, які є і сьогодні позбавлені можливості Вкласти депозит, взяти кредит, розрахуватися якимись переказами банківськими і так далі», — сказала вона.</q>
    <p>За словами Василевської-Смаглюк, попри достатню кількість банківських установ в Україні, вони не розвивають свої фізичні відділення, та навіть переходять в онлайн-режим роботи з клієнтами. Тому, законопроєкт дозволить маломобільним людям, а також тим хто не має доступу до інтернету, або проживає у віддалених населених пунктах, отримати доступ до банківських послуг.</p>
    <q>«Це збереже цілісність фінансової, банківської системи і дозволить розширити перелік фінансових послуг, які надаються громадянам України. Законопроєкт буде доопрацьований до другого читання», — сказала вона.</q>
    <p>У січні 2025 року Кабмін передав акції Першого інвестиційного банку, що раніше належали російським олігархам, до Міністерства розвитку громад та територій з наступною передачею Укрпошті. Таким чином Укрпошта зможе мати власну банківську установу.</p>
  </document>
</root>
