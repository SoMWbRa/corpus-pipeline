<root>
  <metadata>
    <source>Суспільне Новини | Suspilne Novyny</source>
    <author>Дарʼя Кінша, Олена Куренкова</author>
    <title>Умєров: Готові організувати технічну зустріч щодо імплементації домовленостей в Ер-Ріяді</title>
    <language>uk</language>
    <publication_time>2025-03-25T23:15+02:00</publication_time>
    <reference>https://suspilne.media/979449-umerov-gotovi-organizuvati-tehnicnu-zustric-sodo-implementacii-domovlenostej-v-er-riadi/</reference>
  </metadata>
  <document>
    <h>Міністр оборони України Рустем Умєров, який головував під час зустрічей з американською стороною в Ер-Ріяді, заявив, що Україна готова організувати технічну зустріч щодо реалізації режиму тиші в Чорному морі та щодо ембарго на удари по енергетиці.</h>
    <p>Про це повідомляє кореспондентка Суспільного з Саудівської Аравії.</p>
    <p>Умєров наголосив, що українська сторона прагне припинення вогню та має намір «прийти до довготривалого миру». За його словами, під час переговорів зі США в Ер-Ріяді сторони обговорили гуманітарний напрямок щодо обміну військовополоненими та цивільними, а також повернення українських дітей.</p>
    <p>У Саудівській Аравії сторони домовилися щодо тиші в Чорному морі та заборони на удари по енергетичній інфраструктурі. Умєров заявив, що Україна готова організувати окрему зустріч на технологічному рівні, щоб це імплементувати:</p>
    <q>«Ми готові організувати окрему зустріч на технічному рівні, щоб розпочати роботу над механізмами впровадження. На цей момент усі сторони збираються проінформувати відповідне керівництво, і ми незабаром повідомимо дати та час».</q>
    <p>Умєров також наголосив, що Україна зацікавлена у залучені третіх країн до моніторингу та гарантій щодо припинення вогню.</p>
    <q>«Ми сказали, що будемо раді бачити партнерів і нехай партнери подають заявки, і, можливо, ми проведемо двосторонні зустрічі, і як тільки ми завершимо список гарантів, ми повідомимо», — заявив Умєров.</q>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <p>Президент України Володимир Зеленський підтвердив, що в Саудівській Аравії досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
  </document>
</root>
