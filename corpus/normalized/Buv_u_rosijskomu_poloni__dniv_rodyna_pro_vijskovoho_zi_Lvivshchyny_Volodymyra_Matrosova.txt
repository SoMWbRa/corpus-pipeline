<root>
  <metadata>
    <source>Суспільне Новини | Suspilne Novyny</source>
    <author>Юлія Равлюк, Ірина Мочульська</author>
    <title>Був у російському полоні 999 днів: родина про військового зі Львівщини Володимира Матросова</title>
    <language>uk</language>
    <publication_time>2025-03-26T14:44+02:00</publication_time>
    <reference>https://suspilne.media/lviv/979715-buv-u-rosijskomu-poloni-999-dniv-rodina-pro-vijskovogo-zi-lvivsini-volodimira-matrosova/</reference>
  </metadata>
  <document>
    <h></h>
    <h>Володимир Матросов — військовослужбовець 24 окремої механізованої бригади імені Короля Данила. У червні 2022 року на Луганському напрямку боєць потрапив у полон, де пробув 999 днів. Боєць повернувся в межах обміну полоненими 19 березня.</h>
    <p>Більше про це Суспільному розповіла сестра військового Вероніка.</p>
    <p>Володимир Матросов воював у період АТО. З початком повномасштабного вторгнення чоловік повернувся до війська та долучився до 24 ОМБр імені Короля Данила. Він потрапив у полон у червні 2022 року на Луганському напрямку.</p>
    <p>19 березня в межах обміну полоненими повернули також Володимира. Він провів у полоні 999 днів.</p>
    <p>«Я беру слухавку, а тут мама так емоційно зі сльозами кричить: “Вероніка, нашого Володю обміняли! І вже фотографії бачили”. Це було дуже емоційно, і заходжу в телефон і бачу десятки непрочитаних повідомлень, всі пишуть, надсилають фотографії, пишуть: ти шукала, ти вірила!», — розповідає сестра військового Вероніка Матросова.</p>
    <p>Володимир зник у червні 2022 року біля Лисичанська на Луганщині. Про те, що він потрапив у полон, родина дізналася від одного з військових, якого обміняли раніше.</p>
    <p>«Ми вже самі вишукували, побратимів шукали: як зник, де зник. А потім відбувся перший, напевно, обмін полоненими, тяжкопораненими. Звідти вийшов хлопець, він був тяжкопоранений, але він все ж таки розказав, що мій брат попав в полон, що він є там і з ним все добре, не поранений», — каже Вероніка.</p>
    <p>Дружина Володимира Оксана каже, що за час полону не отримувала від нього листів чи інших звісток. На повернення військового після лікування та реабілітації чекають також двоє дітей.</p>
    <p id="e1">«Молодшому було 10 місяців, так, тому він його фактично не памʼятає. А донечка — вона памʼятає. Є в неї спогади, що вони ходили на майданчик, гуляли, катались на гойдалці. І вже вона питає: «Ну коли тато приїде?», — розказує Оксана.</p>
    <p>19 березня Володимира звільнили разом із побратимом із 24 ОМБр імені Короля Данила. Вони разом були в бою, під час якого потрапили в полон.</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
