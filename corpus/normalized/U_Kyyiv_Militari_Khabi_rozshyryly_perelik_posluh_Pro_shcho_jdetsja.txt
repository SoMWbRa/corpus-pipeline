<root>
  <metadata>
    <source>Суспільне Новини | Suspilne Novyny</source>
    <author>Таміла Баранівська</author>
    <title>У Київ Мілітарі Хабі розширили перелік послуг. Про що йдеться</title>
    <language>uk</language>
    <publication_time>2025-03-26T08:43+02:00</publication_time>
    <reference>https://suspilne.media/kyiv/979411-u-kiiv-militari-habi-rozsirili-perelik-poslug-pro-so-jdetsa/</reference>
  </metadata>
  <document>
    <h>У столиці розширили перелік послуг Київ Мілітарі Хабу. Зокрема, там можна отримати безплатну правову допомогу адвоката. Також збільшилася тривалість роботи мобільних бригад екстреного реагування.</h>
    <p>Про це повідомляє пресслужба Київської міської державної адміністрації із посиланням на заступницю голови КМДА Марину Хонду.</p>
    <p>За її словами, кількість звернень до Київ Мілітарі Хабу зросла більше ніж удвічі. У 2023 році зафіксували майже 13 тисяч звернень, а у 2024 кількість зросла до понад 30 тисяч.</p>
    <p>«Відтепер у Київ Мілітарі Хабі надають безплатну правову допомогу адвоката. Крім того, тут збільшили штат юристів первинної ланки та розширили години роботи мобільних бригад екстреного реагування», — сказала Хонда.</p>
    <p>Зазначається, що до складу мобільної бригади входять: психолог, фахівець із соціальної роботи та водій. Спеціально обладнане авто пристосоване для перевезення людей з інвалідністю, зокрема тих, хто користується кріслами колісними.</p>
    <p>Багажне відділення передбачене для крісла, а пасажирське сидіння спроєктоване так, щоб обертатися на 90 градусів для комфортної посадки та висадки. Також у машині є місце для людей, які пересуваються на милицях. Команди наразі виїжджатимуть з 9:00 до 22:00 щодня в будні. Викликати бригаду можна за номером телефону: +380 (800) 30-06-33.</p>
    <p>«За цим же номером працює зручне багатоканальне голосове меню, за допомогою якого можна записатися на прийом до адвоката, юриста, фахівця із супроводу ветерана та всіх спеціалістів Київ Мілітарі Хабу», — зауважила Хонда.</p>
    <p>Раніше повідомлялося, що для ветеранів та ветеранок в Києві проводитимуть навчання у сфері гуманітарного розмінування. Перша група слухачів розпочала навчання у лютому цього року. Курс триватиме 10 тижнів та проходитиме в очному форматі.</p>
    <p>Також у місті відкрили Кабінет довіри ветерана. Це простір, який створили для підтримки учасників російсько-української війни. Тут можна отримати психологічну підтримку, консультації психіатра, соціальний супровід, юридичну допомогу. Є групи підтримки родин військових та організовують розважальні і навчальні заходи.</p>
    <p>У межах проєкту «Драйвери» у столиці ветерани й ветеранки з травмами опорно-рухового апарату або ампутацією кінцівок можуть безоплатно навчитися водінню. Зокрема, йдеться про водіння авто на ручному керуванні.</p>
    <p>Ще у Києві діє сервіс «Портал Захисників та Захисниць». Його головна мета — зробити взаємодію з міськими установами максимально оперативною й ефективною. Серед різноманітних послуг, зокрема, соціальні, медичні, освітні тощо.</p>
  </document>
</root>
