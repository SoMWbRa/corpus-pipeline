<root>
  <metadata>
    <source>Суспільне Новини | Suspilne Novyny</source>
    <author>Анна Книш, Олександр Гринь</author>
    <title>«З дитинства всіх захищала»: волонтерці Катерині Андреєвій вручили відзнаку «Варті»</title>
    <language>uk</language>
    <publication_time>2025-03-26T17:39+02:00</publication_time>
    <reference>https://suspilne.media/sumy/980073-z-ditinstva-vsih-zahisala-volonterci-katerini-andreevij-vrucili-vidznaku-varti/</reference>
  </metadata>
  <document>
    <p>Сумській волонтерці Катерині Андрєєвій вручили відзнаку «Нової пошти» «Варті» в номінації «Порятунок і евакуація». Нагороду передав очільник сумського «Добробату» Олексій Клюєв. З початку повномасштабної війни волонтерка регулярно допомагає українським військовослужбовцям, цивільним людям та тваринам у прикордонних громадах. Нещодавно у прямому ефірі Суспільне. Студія вона потрапила під обстріл у Миропільській громаді.</p>
    <p>На вручення нагороди Катерина приїхала із лікарні. Їй довелося робити щеплення проти сказу через укус незнайомого кота. Її щоденна діяльність повʼязана з порятунком як людей, так і тварин.</p>
    <p>Катерина розповідає, що залишатися осторонь чужої біди та проходити повз несправедливість не могла з дитинства.</p>
    <p>«Ще в школі мені хотілося допомагати людям. Казали, що я буду адвокатом, бо всіх захищала. А займатися волонтерством почала з першого дня війни, а допомогою діткам пʼять років тому», — розповіла Катерина Андреєва.</p>
    <p>Раніше Катерина працювала в прокуратурі і юристкою в банку. Коли почалася повномасштабна війна волонтерство стало невідʼємною частиною її життя. Вона постійно тримає звʼязок з вихованцями інтернатних закладів Сумщини, організовує їм дозвілля, допомагає одягом, дарує подарунки. А нині евакуює людей і тварин з прикордоння. Влітку 2023 року їздила рятувати собак із Херсона після підриву Каховської ГЕС, намагалася допомогти евакуювати звідти і людей.</p>
    <p>«Зараз для мене важливі Збройні сили, евакуація населення з прикордоння Сумщини, опіка дитбудинків, бо для мене діти — це святе.Зараз мене дуже хвилює евакуація, тому що люди їдуть, тварини залишаються, і ми у відповіді за тих, кого приручили», — розповіла Катерина Андреєва.</p>
    <p>Нагороду Катерині в номінації «Порятунок і евакуація» вручив очільник сумської організації «Добробат» Олексій Клюєв.</p>
    <p>Це щорічна відзнака від «Нової пошти», започаткована у 2022 році, щоб подякувати українським фондам, благодійникам, волонтерам і підтримати їх.</p>
    <p>«Як на війні, так і в цивільному житті волонтерська праця — незамінна. Внесок волонтерів у функціонування нашої держави зараз неоціненний. Нагорода дає волонтеру впевненість в тому, що він робить свою роботу не просто так, що її помічають, що те, що він робить — це важливо для суспільства», — сказав Олексій Клюєв, очільник Сумського осередку «Добробат».</p>
    <p>Поза волонтерством Катерина — дружина і мама семирічного сина Матфія.</p>
    <p>«На родину мене зараз, на жаль, не вистачає, інколи буває дитина, як вчора, каже: “Поклади телефон, тому що в тебе є я”. У мене були сварки з чоловіком, бувало навіть таке що він мені валізу збирав: “Йди до свого волонтерства”. Я вже рік не можу піти поплавати з дитиною в басейні. Немає часу. Я розумію, що якщо піду поплавати — за цей час не врятую тварин, які мене чекають на прикордонні», — сказала Катерина.</p>
    <q>«Це нагорода не моя, це нагорода людей, читачів. Тих людей, які віддають голоси. І це нагорода для Сумщини. Для мене важливо, що наш регіон отримує цю нагороду».</q>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
</root>
