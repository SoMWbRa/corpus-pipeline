<root>
  <metadata>
    <source>Суспільне Новини | Suspilne Novyny</source>
    <author>Марія Патока</author>
    <title>Генштаб заперечив заяву РФ про порушення Україною умов припинення вогню щодо енергетичних обʼєктів</title>
    <language>uk</language>
    <publication_time>2025-03-26T16:33+02:00</publication_time>
    <reference>https://suspilne.media/980035-genstab-zapereciv-zaavu-rf-pro-porusenna-ukrainou-umov-pripinenna-vognu-sodo-energeticnih-obektiv/</reference>
  </metadata>
  <document>
    <h>Генеральний штаб повідомив, що 25 та 26 березня Сили оборони України не завдавали ударів по енергетичних обʼєктах РФ у Курській і Брянській областях, а також по енергетичних обʼєктах на території тимчасово окупованого росіянами Криму.</h>
    <p>Про це йдеться у заяві Генерального штабу у Telegram.</p>
    <p>«Заяви міністерства оборони РФ про нібито порушення Україною умов припинення вогню щодо енергетичних обʼєктів не відповідають дійсності», — наголосили у Генштабі.</p>
    <h>Що відомо про домовленості про припинення вогню по енергетичних обʼєктах України</h>
    <p>25 березня США окремо домовилась з українською та російською сторонами виключити «застосування сили» проти комерційних суден у Чорному морі під час триденних перемовин у Саудівській Аравії з 23 по 25 березня. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>В адміністрації Трампа розповіли, що делегації домовились:</p>
    <ul>
      <li>розробити заходи щодо реалізації угоди про заборону ударів по енергетичних обʼєктах;</li>
      <li>забезпечити безпечне судноплавство, виключити застосування сили та не допустити використання комерційних суден у військових цілях у Чорному морі;</li>
      <li>сторони вітають пропозиції третіх країн щодо підтримки виконання енергетичних і морських угод;</li>
      <li>сторони продовжуватимуть працювати над досягненням міцного та тривалого миру.</li>
    </ul>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
    <p>У Росії тим часом заявляли, що ембарго на удари по енергетиці начебто діє з 18 березня і має тривати 30 днів з можливістю продовження.</p>
  </document>
</root>
