<root>
  <metadata>
    <source>Суспільне Новини | Suspilne Novyny</source>
    <author>Анна Косарінова</author>
    <title>Атака дронами на Кривий Ріг та обстріл Нікопольщини: безпекова ситуація на Дніпропетровщині на ранок 26 березня</title>
    <language>uk</language>
    <publication_time>2025-03-26T07:54+02:00</publication_time>
    <reference>https://suspilne.media/dnipro/979487-ataka-dronami-na-krivij-rig-ta-obstril-nikopolsini-bezpekova-situacia-na-dnipropetrovsini-na-ranok-26-berezna/</reference>
  </metadata>
  <document>
    <h>Пізно ввечері 25 березня війська РФ здійснили масовану дронову атаку на Кривий Ріг. Внаслідок ударів у місті сталося декілька займань. Під обстрілами також була і Нікопольщина. В районі є руйнування.</h>
    <p>Про це у Telegram повідомив очільник обласної військової адміністрації Сергій Лисак.</p>
    <p>Вогонь, що виник у Кривому Розі, надзвичайники вже приборкали. У місті понівечені адмінбудівля, складські приміщення, підприємство та шість авто. Минулося без жертв. За словами керівника Ради оборони Олександра Вілкула, у Кривому Розі пролунало щонайменше 15 вибухів.</p>
    <p>Загалом сили протиповітряної оборони знищили в межах Дніпропетровщини 12 російських безпілотників.</p>
    <p>Протягом ночі під обстрілами перебувала і Нікопольщина. Під удар потрапили райцентр і Марганецька громада. Там пошкоджені два багатоквартирні будинки та легковик, руйнування є на одному з підприємств. Люди вціліли.</p>
    <p>Читайте нас у Telegram: Суспільне Дніпро</p>
  </document>
</root>
