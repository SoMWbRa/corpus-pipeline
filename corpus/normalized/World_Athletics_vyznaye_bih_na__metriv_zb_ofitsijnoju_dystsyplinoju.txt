<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>World Athletics визнає біг на 300 метрів з/б офіційною дисципліною</title>
    <language>uk</language>
    <publication_time>2025-03-25T22:08+02:00</publication_time>
    <reference>https://suspilne.media/sport/979421-world-athletics-viznae-big-na-300-metriv-zb-oficijnou-disciplinou/</reference>
  </metadata>
  <document>
    <h>Всесвітня рада з легкої атлетики підтвердила, що офіційно включить біг на 300 метрів з барʼєрами до збірок Правил змагань і Технічних правил. Сталось це під час 237-го засідання Всесвітньої легкоатлетичної ради в китайському Нанкіні, 24-25 березня.</h>
    <p>Біг на 300 метрів з барʼєрами запровадили як альтернативні змагання для спортсменів вікових категорій до 16 років. Для дистанції у 300 метрів використовуються вісім перешкод (сім — у деяких стартах для спортсменів старше за 35 років).</p>
    <p>У деяких дорослих змаганнях, зокрема на певних етапах Світового легкоатлетичного туру, проводились змагання серед дорослих на цій дистанції, однак досі біг на 300 м з/б залишався «неофіційним» видом спорту. Натомість ратифікованим є біг на 400 м з/б.</p>
    <p>На засіданні Всесвітньої легкоатлетичної ради, що відбулось в Нанкіні після завершення чемпіонату світу в приміщенні, було прийнято рішення надати бігу на 300 метрів з барʼєрами офіційний статус та внести дисципліну до Правил змагань і Технічних правил. Таким чином, World Athletics вестиме статистику та світові рейтинги бігунів, подібно до того, як це відбувається в бігу на 400 м з/б.</p>
    <p>Найближчим великим стартом, на якому заплановано провести змагання з бігу на 300 метрів з барʼєрами, є етап Діамантової ліги в Осло, що відбудеться 12 червня.</p>
    <p>Пізніше World Athletics визначить стартову планку для встановлення світового рекорду. Наразі найкращий результат серед чоловіків утримує норвезький легкоатлет Карстен Варгольм, який у 2021 році подолав дистанцію за 33.26 секунди. Серед жінок топрезультат втримує нідерландська спортсменка Фемке Бол: у 2022 році пробігла 300 м з/б за 36.86 секунди.</p>
    <p>Раніше World Athletics офіційно включила змішану естафету 4x400 метрів до збірки правил та визначила планку для встановлення світового рекорду у дисципліні.</p>
  </document>
</root>
