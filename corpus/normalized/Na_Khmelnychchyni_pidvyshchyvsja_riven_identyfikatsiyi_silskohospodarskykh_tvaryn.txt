<root>
  <metadata>
    <source>Суспільне Новини | Suspilne Novyny</source>
    <author>Олена Коновалова</author>
    <title>На Хмельниччині підвищився рівень ідентифікації сільськогосподарських тварин</title>
    <language>uk</language>
    <publication_time>2025-03-26T17:20+02:00</publication_time>
    <reference>https://suspilne.media/khmelnytskiy/979839-na-hmelniccini-pidvisivsa-riven-identifikacii-silskogospodarskih-tvarin/</reference>
  </metadata>
  <document>
    <h>Більше корів, кіз та свиней цього року проідентифікували в особистих селянських господарствах на Хмельниччині.</h>
    <p>Про це розповіла Українському радіо Хмельницького завідувачка відділу лікувальної роботи та ідентифікації тварин Хмельницької обласної державної лікарні ветеринарної медицини Інна Цмік.</p>
    <p>Хто проводить ідентифікацію сільськогосподарських тварин і чи обовʼязкова вона у приватних домогосподарствах?</p>
    <p>Ідентифікацію сільськогосподарських тварин в особистих селянських господарствах здійснюють спеціалісти державної установи ветеринарної медицини. Сьогодні питання ідентифікації є одним із важливих заходів у галузі ветеринарної медицини, оскільки весь комплекс лікувально-діагностичних досліджень та протиепізоотичних щеплень починається з ідентифікації. Ідентифікація здійснюється шляхом прикріплення бирки.</p>
    <p>Це є вушний знак встановленого зразка з нанесенням ідентифікаційного номера на вухо тварин. Далі лікар заповнює реєстраційну картку, чи це великої рогатої худоби, дрібної рогатої худоби чи свиней, де вказує всі дані про власника тварини та повну інформацію про саму тварину, кличку, дату народження, породу. Обовʼязковим вказанням є дані про походження тварини.</p>
    <p>Після чого власник своїм підписом засвідчує про те, що він погоджується з усіма даними, які внесені в реєстраційну картку і картка потрапляє до рук агентства з ідентифікації реєстрації тварин, де всі дані вносяться до єдиного державного реєстру.</p>
    <p>Які є вікові вимоги для ідентифікації тварини?</p>
    <p>Бирки повинні прикріплюватися на кожну тварину, що народилася в господарстві не пізніше семи днів від моменту її народження у великої рогатої худоби та дрібної рогатої худоби та свиней до 60 денного віку у коней до року, але не пізніше, ніж тварина залишить господарство.</p>
    <p>Наскільки активно у нас на Хмельниччині власники сільськогосподарських тварин звертаються для проведення їх ідентифікації?</p>
    <p>Сьогодні питання ідентифікації залишається проблемним. Зокрема є питання по ідентифікації приплоду. Якщо взяти статистику, то кількість ідентифікованих телят, які народилися у 2024-2025 роках дуже мала. Тому що, в основному, в господарстві для подальшого утримання молодняк не залишається. Тварини з 7-10 денного віку здаються, продаються для реалізації на агропродовольчих ринках.</p>
    <p>Що дає ідентифікація тварин державі, а що власникам сільськогосподарських тварин?</p>
    <p>Якщо взяти питання ветеринарної медицини, то всі заходи, які проводяться у ветеринарній медицині, все підтягується до номера на тварину.</p>
    <p>Тобто щеплення, дослідження, будь-які заходи, переміщення, купівля, продаж, будь-які заходи, які проводяться з даною твариною, все відштовхується від номера. Іде слідкування від народження, весь період утримання і до реалізації. Унікальний номер, який дається тварині від моменту народження дійсний протягом усього життя тварини. І можна простежити, які дослідження проводились з даною твариною, які протиепізоотичні щеплення використовувалися. І взагалі, будь-які операції, які повʼязані з ветеринарною медициною, проводилися з даною твариною, що в першу же чергу засвідчує епізоотичне благополуччя. Окрім того, сьогодні існують державні та обласні програми, які стимулюють селян для проведення ідентифікації. До прикладу, є державна програма на утримання дійних корів у господарствах фізичних осіб. Передбачено виплату дотацій власникам, які у власному господарстві утримують три та більше дійних корів, але не більше 100 голів. Також і йде дотація на утримання дрібної рогатої худоби, це вівці й кози. Так протягом 2024 року було проідентифіковано 4060 голів корів і в більшості випадку це коштом запроваджених виплат дотацій. Тому що люди хочуть отримати кошти й відповідно звертаються до лікаря для проведення ідентифікації.</p>
    <p>Як на сьогодні у цифрах виглядає картина ідентифікації сільськогосподарських тварин у приватних домогосподарствах на Хмельниччині?</p>
    <p>Працівники державної лікарні ветеринарної медицини ідентифікацію в особистих селянських господарствах займаються з 2013 року. Кожен рік кількість ідентифікованого поголівʼя зменшується. Причиною цьому є зменшення поголівʼя тварин, а також основна маса тварин, які утримуються в господарстві, це в більшості корів, вже ідентифікована. Залишається питання тварин, які прибувають, закупляються в господарства і питання молодняку.</p>
    <p>Тому протягом 2024 року нами, працівниками Хмельницької обласної державної лікарні ветеринарної медицини, було проідентифіковано 10 589 голів великої рогатої худоби, 25 458 голів свиней, 1264 овець, 524 кіз та вісім коней. Протягом 2025 року ситуація частково покращилась. Можливо, причиною цьому стало те, що на початку 2025 року було продовжено терміни виплати дотацій на утримання дійних корів власникам, які не отримали їх у 2024 році.</p>
    <p>І уже починаючи з 2025 року ми проідентифікували 3311 голів корів, 207 голів кіз та 4797 голів товарних свиней. Зазвичай, в основному, найчастіше і більша кількість ідентифікації тварин відмічається у весняний і осінній період. Тому що в більшості ці заходи продовжуються під час проведення осінніх і весняних протиепізоотичних заходів. Проводиться диспансеризація — подвірний обхід лікарів ветеринарної медицини для проведення тих чи інших досліджень і щеплень і разом з тим проводиться ідентифікація тварин.</p>
    <p>Авторка: Алла Коломея</p>
    <p>Слідкуйте за новинами Суспільне Хмельницький у WhatsApp, Telegram, Viber, YouTube, Instagram, Facebook та Threads.</p>
  </document>
</root>
