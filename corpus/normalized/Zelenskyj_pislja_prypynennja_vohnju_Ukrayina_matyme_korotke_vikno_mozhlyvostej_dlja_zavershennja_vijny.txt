<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Зеленський: після припинення вогню Україна матиме коротке вікно можливостей для завершення війни</title>
    <language>uk</language>
    <publication_time>2025-03-26T01:49+02:00</publication_time>
    <reference>https://suspilne.media/979461-zelenskij-pisla-pripinenna-vognu-ukraina-matime-korotke-vikno-mozlivostej-dla-zaversenna-vijni/</reference>
  </metadata>
  <document>
    <h>Україна матиме обмежений часовий період з моменту початку режиму припинення вогню до досягнення угоди щодо припинення війни з РФ. Це через практику Кремля постійно порушувати домовленості.</h>
    <p>Про це заявив президент Володимир Зеленський в інтервʼю журналу Time.</p>
    <p>Відповідаючи на запитання, чи очікує він, що РФ знову може порушити режим припинення вогню, Зеленський зазначив, що «його ще навіть немає».</p>
    <q>«Але з 2014 року вони (росіяни — ред.) постійно порушували мир. Ось як я це бачу. Вони збираються порушувати його весь час. Ось чому вікно можливостей дуже коротке між моментом припинення вогню та моментом досягнення угоди про припинення війни», — заявив Зеленський.</q>
    <p>Він додав, що це може бути «дуже короткий період: місяць, два, три і все».</p>
    <q>«Після цього мова піде про моральний стан військових. Маємо 800 тисяч озброєних людей», — зауважив український президент.</q>
    <p>При цьому Зеленський уточнив, що справа «не лише у фінансах», адже «якщо у нас немає угоди про припинення війни, вона стає замороженим конфліктом».</p>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <p>Президент України Володимир Зеленський підтвердив, що в Саудівській Аравії досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
  </document>
</root>
