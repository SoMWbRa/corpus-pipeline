<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Держдеп США: сторони близькі до припинення вогню, зокрема в Чорному морі</title>
    <language>uk</language>
    <publication_time>2025-03-25T00:08+02:00</publication_time>
    <reference>https://suspilne.media/978639-derzdep-ssa-storoni-blizki-do-pripinenna-vognu-zokrema-v-cornomu-mori/</reference>
  </metadata>
  <document>
    <h>Росія та Україна близькі до припинення вогню, зокрема в Чорному морі. Потім вони зможуть почати обговорювати і подальші питання щодо врегулювання війни.</h>
    <p>Про це заявила речниця Державного департаменту США Теммі Брюс під час брифінгу 24 березня.</p>
    <p>«Ми ніколи не були так близько, ніж зараз — до повного припинення вогню», — сказала Брюс, додавши, що США працюють з Україною та Росією, зокрема над припиненням вогню в Чорному морі. За її словами, після цього сторони зможуть розпочати обговорення подальших питань.</p>
    <q>«Фокус має залишатися в рамці, і єдине, що приводить нас до цього, це розмови, які відбуваються, технічні дискусії, що тривають в Саудівській Аравії, розмови між президентами та маневрування, переговори та дипломатичні розмови, які ведуть нас до миру, що є єдиним, що має значення, коли ми думаємо про наступний день», — сказала вона.</q>
    <p>Брюс додала, що в Ер-Ріяді сторони обговорюють питання припинення вогню в Чорному морі, оскільки США хочуть «повного відновлення мирної комерційної діяльності» в цій акваторії. За її словами, контакти на цю тему ведуться як з Україною, так і з Росією.</p>
    <p>Говорячи про майбутню мирну угоду, яка має привести до завершення конфлікту, Брюс заявила, що «обом сторонам доведеться йти на компроміси».</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що «дискусія була продуктивною та цілеспрямованою».</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова сьогодні представники США та РФ обговорювали питання «зернової ініціативи» для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США.</p>
  </document>
</root>
