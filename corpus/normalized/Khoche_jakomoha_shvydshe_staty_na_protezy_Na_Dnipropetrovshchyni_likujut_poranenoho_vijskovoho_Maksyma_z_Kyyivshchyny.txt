<root>
  <metadata>
    <source>Суспільне Новини | Suspilne Novyny</source>
    <author>Валерія Шостак, Антон Сіренко</author>
    <title>Хоче якомога швидше стати на протези. На Дніпропетровщині лікують пораненого військового Максима з Київщини</title>
    <language>uk</language>
    <publication_time>2025-03-25T18:22+02:00</publication_time>
    <reference>https://suspilne.media/dnipro/979281-hoce-akomoga-svidse-stati-na-protezi-na-dnipropetrovsini-likuut-poranenogo-vijskovogo-maksima-z-kiivsini/</reference>
  </metadata>
  <document>
    <h></h>
    <h>У лікарні на Дніпропетровщині перебуває військовий із подвійною ампутацією Максим. Він дістав поранення, коли дрон армії РФ скинув вибухівку прямо під ноги чоловіку.</h>
    <p>Як побратими допомагали надавали допомогу армійцю та чого зараз хоче найбільше — дізналися кореспонденти Суспільного.</p>
    <p>Максим доєднався до лав Збройних сил України 15 грудня 2024 року. Поранення він дістав 22 березня на Запорізькому напрямку.</p>
    <p>«Почався обстріл. Я вийшов зорієнтуватися, аби зрозуміти звідки ведеться обстріл, і в цей момент прилетів скид. Вибух, біль, і більше нічого не памʼятаю», — сказав військовий.</p>
    <p>Одразу після атаки побратими затягли чоловіка назад до бліндажа та наклали турнікети. Час від часу Максим втрачав свідомість. За його словами, евакуація відбулася дуже швидко: вже за 30 хвилин він їхав у кейс-еваку до найближчого стабпункту. Вже тоді він розумів, що лишиться без кінцівок.</p>
    <p>«Там було одразу видно що їх не врятувати, ну, самі стопи. Тут (у лікарні — ред.) мені вже зробили реампутацію, я тут вже пару днів», — розповів він.</p>
    <p>Військового доправили у вкрай тяжкому стані, каже гендиректор лікарні Сергій. Нині чоловіка вже стабілізували.</p>
    <p>«З кінцівок нічого не залишилось, видно було тільки кісточки нижче коліна і шматочки плоті, які вже відновити нікому не вдасться», — зазначив медик.</p>
    <p>За словами Сергія, Максиму провели кілька операцій. Нині медики чекають поки у військового загояться рани, аби він розпочав реабілітацію. Сам чоловік розповів: хоче якомога швидше стати на протези, аби повернутися до рідної Білої Церкви, побачитись зі своїми батьками та донькою.</p>
    <p>Читайте нас у Telegram: Суспільне Дніпро</p>
  </document>
</root>
