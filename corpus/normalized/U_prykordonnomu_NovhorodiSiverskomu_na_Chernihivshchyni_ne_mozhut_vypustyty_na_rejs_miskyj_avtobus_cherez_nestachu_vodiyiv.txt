<root>
  <metadata>
    <source>Суспільне Новини | Suspilne Novyny</source>
    <author>Олексій Коцебчук, Віра Вархол</author>
    <title>У прикордонному Новгороді-Сіверському на Чернігівщині не можуть випустити на рейс міський автобус через нестачу водіїв</title>
    <language>uk</language>
    <publication_time>2025-03-25T19:53+02:00</publication_time>
    <reference>https://suspilne.media/chernihiv/979245-u-prikordonnomu-novgorodi-siverskomu-na-cernigivsini-ne-mozut-vipustiti-na-rejs-miskij-avtobus-cerez-nestacu-vodiiv/</reference>
  </metadata>
  <document>
    <h>У Новгороді-Сіверському на Чернігівщині не можуть випустити на рейс міський автобус через нестачу водіїв у прикордонній громаді. Про це Суспільному розповів керуючий справами виконавчого комітету міської ради Сергій Поливода. Міський автобус за понад три роки повномасштабного вторгнення курсував лише місяць.</h>
    <q>«Надходять звернення від жителів і від батьків дітей, які ходять до навчальних закладів. Попит точно є і бажання в нас є, але, на жаль, на сьогодні така у нас ситуація з водіями», — говорить Сергій Поливода.</q>
    <p>Водія автобуса шукали в усій Новгород-Сіверській громаді, каже Сергій Поливода. Залучали до пошуків старост сіл. Незадіяних водіїв з відповідною категорією у прикордонній з Росією громаді з населенням близько 20 тисяч не знайшли.</p>
    <q>«Частину водіїв призвали, хтось звільнився, виїхав. До речі, така ж проблема у нас і з водіями шкільних автобусів. У нас на сьогодні 15 шкільних автобусів і всього сім водіїв», — каже керуючий справами виконавчого комітету.</q>
    <p>За понад три роки повномасштабного вторгнення змогли знайти тільки одного водія на міський маршрут, розповів Сергій Поливода. Ним був переселенець з нині окупованого Бердянська. Попрацювавши місяць у 2023 році, чоловік переїхав до іншого міста.</p>
    <p>Директор автотранспортного підприємства, яке обслуговувало міський маршрут, Микола Душин каже, готові взяти на роботу водія, але охочих немає. Пояснює: бронювання від призову на військову службу відсутнє, зарплата орієнтовно — 10 тисяч гривень.</p>
    <q>«У нас сьогодні залишилось в колективі чотири людини: я – керівник, бухгалтер, медик, обовʼязково, і один водій, який обслуговує пʼять рейсів у районі. Я вам скажу чесно, ми цього року зарплати ще не отримували. — А водій? – Так, і водій».</q>
    <p>Микола Душин говорить, через відсутність водіїв незадіяні автобуси після майже трирічного простою потребують ремонту.</p>
    <q>«Що сказати за автобуси, вони спочатку війни стоять в боксах, їм уже по 25 років, там уже гума непридатна, воно там все поржавіло, погнило».</q>
    <h>Що розповідають місцеві</h>
    <p>Тетяна живе на околиці Новгорода-Сіверського, на вулиці Покровській. До центра міста звідси близько трьох кілометрів крутосхилами, до лікарні — близько пʼяти кілометрів. До повномасштабного вторгнення тут курсував міський автобус. Тепер, каже, до інших частин міста люди добираються самостійно.</p>
    <q>«Люди на роботу їздять, у нас є такі пенсіонери, які хочуть проїхати до міста, купити щось. Треба автобус».</q>
    <p>Валентина — жителька іншої околиці Новгорода-Сіверського. Каже: вулиця Болгарська також близько трьох років не має автобусного сполучення з центром міста.</p>
    <q>«Багато їздило. — А зараз як обходяться люди? — А так, як я – пішки».</q>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
