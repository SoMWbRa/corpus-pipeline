<root>
  <metadata>
    <source>Суспільне Новини | Suspilne Novyny</source>
    <author>Ірина Куницька, Ірина Дєдушева</author>
    <title>У центрі Кропивницького троє чоловіків й вагітна вчинили бійку під час комендантської години</title>
    <language>uk</language>
    <publication_time>2025-03-26T12:47+02:00</publication_time>
    <reference>https://suspilne.media/kropyvnytskiy/979619-u-kropivnickomu-coloviki-ta-vagitna-zinka-vcili-bijku-pid-cas-komendantskoi-godini/</reference>
  </metadata>
  <document>
    <h>У Кропивницькому під час комендантської години 25 березня на вулиці Велика Перспективна троє чоловіків та вагітна жінка вчинили бійку.</h>
    <p>Про це Суспільному 26 березня розповів речник патрульної поліції області Дмитро Поперешняк.</p>
    <p>За його інформацією, о 23:30 до поліції звернулися перехожі та повідомили про бійку між людьми, які перебували у пʼяному вигляді. Поліцейські викликали «швидку».</p>
    <q>«Чоловіки та жінка, після огляду їх медиками, від госпіталізації та написання заяв відмовилися. Ситуацію владнали мирним шляхом», — сказав речник патрульної поліції.</q>
    <p>Фахівчиня зі звʼязків з громадськістю та пресою Центру екстреної медичної допомоги та медицини катастроф в області Олена Шматкова розповіла Суспільному, що виклик надійшов о 23:50 від патрульної поліції. «Швидка» виїхала на вулицю Преображенська біля готелю «Київ».</p>
    <q>«Отримали інформацію, що жінка 26 років, вагітна потребує допомоги, що у неї кровотеча. Медики приїхали на місце, однак від госпіталізації жінка відмовилась. Була підозра на алкогольне спʼяніння».</q>
    <p>Нині за порушення комендантської години покарання не передбачене. Патрульні мають право перевіряти посвідчення, документи, що посвідчують особу, громадянство України чи спеціальний статус громадян. У разі відсутності документів можуть затримувати людей і доставляти їх до органів або підрозділів поліції для встановлення особи, пояснив речник патрульної поліції Дмитро Поперешняк.</p>
    <q>«За потреби, можуть проводити огляд речей, транспортних засобів, багажу».</q>
    <p>Сказав, що статистику, скільки порушників комендантської години зафіксували торік і з початку цього року, не ведуть.</p>
    <h>Що відомо про комендантську годину на Кіровоградщині</h>
    <p>На Кіровоградщині з 24 лютого 2022 року ввели комендантську годину. Тоді з 22:00 до 6:00 перебувати на вулицях могли люди, у яких є спеціальний дозвіл.</p>
    <p>21 червня 2023 року окремим розпорядженням ради оборони Кіровоградської області заборонили проведення концертів, дискотек, шоу, виступів професійних та аматорських колективів, ярмарків, спортивних змагань навіть з благодійною метою після 22:00. Заборона розповсюджується на роботу закладів торгівлі, барів, ресторанів, кафе, баз відпочинку.</p>
    <p>З 1 листопада 2023 року комендантська година у Кіровоградській області діє з 23:00 до 05:00 ранку. До цього вона тривала з опівночі до 04:00.</p>
    <h>Які штрафи за порушення комендантської години пропонує законопроєкт № 10195</h>
    <p>Верховна Рада України у 2024 році не ухвалила в цілому законопроєкт № 10195, що передбачає притягнення до адміністративної відповідальності за порушення комендантської години.</p>
    <p>«За» законопроєкт проголосували 214 депутати, тоді як мінімальна кількість голосів, яка потрібна для ухвалення, — 226. Законопроєкт відправили на повторне друге читання.</p>
    <p>Як зазначається у пояснювальній записці до законопроєкту, за порушення комендантської години передбачається накладення штрафу на громадян від пʼятисот до однієї тисячі неоподатковуваних мінімумів доходів, тобто від 8 500 до 17 тисяч гривень.</p>
    <p>За умови повторного правопорушення протягом року сума штрафу подвоюється і становить для громадян від однієї тисячі до двох тисяч неоподатковуваних мінімумів доходів, тобто від 17 до 34 тисяч гривень.</p>
    <p>Для субʼєктів господарювання (бізнесу) покарання за порушення комендантської години передбачає накладення штрафу на керівника субʼєкта господарювання, фізичну особу-підприємця від трьох тисяч до шести тисяч неоподатковуваних мінімумів доходів, тобто від 51 до 102 тисяч гривень.</p>
    <p>У разі повторного правопорушення — від 102 до 204 тисяч гривень.</p>
  </document>
</root>
