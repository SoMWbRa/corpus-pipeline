<root>
  <metadata>
    <source>Суспільне Новини | Suspilne Novyny</source>
    <author>Олена Слободенюк</author>
    <title>На екскурсії у палаці Грохольських-Терещенків на Житомирщині побував міністр освіти України Оксен Лісовий</title>
    <language>uk</language>
    <publication_time>2025-03-26T18:48+02:00</publication_time>
    <reference>https://suspilne.media/zhytomyr/980137-na-ekskursii-u-palaci-groholskih-teresenkiv-na-zitomirsini-pobuvav-ministr-osviti-ukraini-oksen-lisovij/</reference>
  </metadata>
  <document>
    <h>У палаці Грохольських-Терещенків, що в селищі Червоне на Житомирщині, побував міністр освіти і науки України Оксен Лісовий. Візит був неофіційним — міністр попередньо записався на екскурсію, не повідомляючи своєї посади.</h>
    <p>Про це 25 березня в групі «Червоне Туристичне. Палац Грохольських – Терещенків» в мережі Facebook написав голова громадської організації «Червоне Туристичне» краєзнавець Тарас Коновалов.</p>
    <p>«Провів зустріч-екскурсію з міністром освіти і науки України Оксеном Лісовим в палаці Грохольських-Терещенків (селище Червоне). Це не був офіційний візит пана міністра, він приїздив, як простий екскурсант, просто замовивши екскурсію й не повідомляючи своєї посади, але зустріч приємна», — заначив у своєму дописі Тарас Коновалов.</p>
    <p>У коментарі Суспільному Тарас Коновалов розповів, що найбільше Оксена Лісового зацікавила авіаційна сторінка історії Червоного.</p>
    <p>«Авіаційна сторінка України починалася, в тому числі, і з Червоного. Тут складали літаки власних моделей. Складав ці літаки Федір Терещенко, також тоді тут побували чимало відомих авіаторів. Зараз у палаці є артпростір, присвячений цій сторінці історії. Там є оригінальна фотографія однієї з перших моделей літаків Федора Терещенка із авіаторами, які колись складали ці літаки; є багато фотокопій літаків Федора Терещенка, фотографія самого Федора Терещенка. У тому куточку в нас є старовинні меблі, подаровані місцевими жителями і представниками монастиря. Є фото засновників палацу — Адольфа Грохольського та Ванди Радзивіл-Грохольської. Є фото Петра Давидова — директора училища, яке розташовувалося в маєтку в радянські часи. Цікаво, що при училищі був музей, а при музеї був авіаційний гурток, на якому учні складали літаки. І в нас є фото майстрів училища, які тримають модель літака», — сказав Тарас Коновалов.</p>
    <p>За словами Тараса, він проводить волонтерські екскурсії для усіх бажаючих.</p>
    <p>«Екскурсії проводжу індивідуальні та групові. Записатися можна, зателефонувавши мені за номером +380 (97) 770-77-68. Переважно сюди приїжджають звичайні люди, які цікавляться історією та культурою та хочуть дізнатися більше про палац, його історію, про родину Терещенків. У нас в парку є ставки у вигляді серця, є багато старовинних споруд, забудованих Терещенками для працівників цукрового заводу — усе це в комплексі зацікавлює людей, тому вони їдуть до нас. У 2021 році у нас тут з неофіційним візитом побував Етьєн де Понсен, який тоді був послом Франції в Україні, а зараз є послом Франції у Польщі. Він тоді був у нас проїздом. Мені подзвонили і сказали, що до палацу приїхали якісь люди. Я швиденько приїхав з дому — був тоді навіть не в костюмі, а у звичайній спортивній кофті. Тому на фото з послом Франції я у спортивній кофті. Вони тоді поспішали, на повноцінну екскурсію не мали часу, тож, я просто коротко розповів їм про маєток», — говорить Тарас Коновалов.</p>
    <p>З настанням весни Тарас, повернувшись з основної своєї роботи, на громадських засадах приходить працювати над благоустроєм території біля палацу.</p>
    <p>«Сьогодні вирізаю самозасіяні дерева. Можливо, бачили — я нещодавно писав у соцмережах, що придбав акумуляторну пилку, якою, до речі, дуже зручно виконувати такі роботи. Купив також нову волосінь для мотокоси, адже з настанням літа потрібно обкошувати навколишні території біля палацу, а площі тут великі. Купувати цю техніку та інші розхідники допомагають небайдужі люди, які донатять на різних платформах. Дуже їм вдячний за це. За кожну куплену річ я публічно звітую. Також вдячний місцевим жителям, які завжди доєднуються до різних толок, допомагаючи наводити порядок на території маєтку та угідь навколо нього», — розповів Тарас Коновалов.</p>
    <p>Раніше Суспільне розповідало, що представники монастиря Свято-Різдва Христового в селищі Червоне на Житомирщині передали документи на палац Грохольських-Терещенків Коростишівському професійному коледжу.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
</root>
