<root>
  <metadata>
    <source>Суспільне Новини | Suspilne Novyny</source>
    <author>Анастасія Губіна, Дарʼя Пасічник</author>
    <title>У Запоріжжі містяни приносять квіти, свічки та іграшки на місце, де працювала Ольга Маленко, яка загинула через атаку РФ</title>
    <language>uk</language>
    <publication_time>2025-03-25T17:35+02:00</publication_time>
    <reference>https://suspilne.media/zaporizhzhia/979133-u-zaporizzi-mistani-prinosat-kviti-svicki-ta-igraski-na-misce-de-pracuvala-olga-malenko-aka-zaginula-cerez-ataku-rf/</reference>
  </metadata>
  <document>
    <h>У середмісті Запоріжжя містяни приносять квіти, іграшки та свічки до місця, де продавала овочі та фрукти Ольга Маленко — жінка, яка разом з чоловіком та донькою загинула внаслідок російської атаки дронами ввечері 21 березня.</h>
    <p>На місці, де раніше Ольга продавала овочі та фрукти — лампадки, мʼякі іграшки та квіти з чорною стрічкою. Тут «тьотя Оля», як її ласкаво називали місцеві жителі, працювала разом зі своїм чоловіком з 2021 року:</p>
    <q>«Обслуговувала нас тьотя Оля. Завжди була привітна та завжди бажала доброго ранку, коли приїжджала, коли їхала, то казала: “Гарного вечора”. По відчуттях гарна людина, яка знає свою роботу, завжди привітна, всім посміхається...», — розповів Олег, керуючий магазином навпроти.</q>
    <p>Ольга запамʼяталась місцевим жителям привітною посмішкою та добрим серцем. Звістка, що жінка та її родина загинули внаслідок російського обстрілу шокувала, розповів Олег:</p>
    <q>«Коли виклали цю новину, там була фотографія родини, по фотографії впізнали. Адже з нею постійно перетиналися і її донька тут поруч завжди біля неї була. Тому було новиною такою шокуючою. Навіть слів зараз підібрати важко...».</q>
    <p>Теплими спогадами про Ольгу поділилася й Лідія — жінка часто купувала в неї овочі додому:</p>
    <q>«Я завжди з нею розмовляла. Вона така людина, бувало говорила: “Принесете потім”, хоча я не кожен день тут купляла щось. Дуже хороша була. Син завжди у неї купував. І картоплю ми брали. Все купували».</q>
    <p>Нині близькі родичі Ольги забирають квіти та іграшки, аби відвезти їх на місце трагедії.</p>
    <p>Раніше Суспільне повідомляло, що армія РФ масовано атакувала дронами Запоріжжя ввечері 21 березня. Внаслідок обстрілу загинула родина: мати Ольга, батько Роман та 17-річна молодша донька Уляна-Христина Маленки.</p>
    <p>Підписуйтеся, дивіться та читайте головні новини Запорізької області на наших платформах:</p>
    <p>Telegram | Instagram | Viber | WhatsApp | Facebook | Youtube</p>
  </document>
</root>
