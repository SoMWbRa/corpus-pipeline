<root>
  <metadata>
    <source>Суспільне Новини | Suspilne Novyny</source>
    <author>Андрій Коник</author>
    <title>15-річна дівчинка, поранена через обстріл Покровська, померла у лікарні — Офіс Генпрокурора</title>
    <language>uk</language>
    <publication_time>2025-03-25T09:31+02:00</publication_time>
    <reference>https://suspilne.media/donbas/978725-15-ricna-divcinka-poranena-cerez-obstril-pokrovska-pomerla-u-likarni-ofis-genprokurora/</reference>
  </metadata>
  <document>
    <h>У лікарні померла 15-річна дівчина, яка дістала поранення через російський обстріл Покровська 17 березня 2025 року.</h>
    <p>Про це повідомили у Telegram Офісу генерального прокурора України.</p>
    <p>Дівчина померла у лікарні 24 березня. Вона дістала поранення минулого понеділка, 17 березня, через удар армії РФ по Покровську — окупанти вдарили по місту з артилерії та влучили у приватний будинок, де перебували діти. Її разом із 12-річним хлопчиком санавіацією евакуювали до Дніпра.</p>
    <p>Від початку повномасштабного вторгнення РФ на Донеччині загинули або були поранені 634 дитини, уточнили в Офісі генпрокурора.</p>
    <h>Що відомо про обстріл Покровська 17 березня 2025 року</h>
    <p>Близько 10:30 в понеділок, 17 березня 2025 року, російська армія обстріляла з артилерії приватний сектор Покровська. Тоді дістали поранення троє дітей — двоє дівчаток віком 8 та 15 років та 12-річний хлопчик.</p>
    <p>Старшу дівчинку та хлопчика санавіацією евакуювали до Дніпра. У дітей діагностували мінно-вибухові травми, опіки, перелом, забій і закриту черепно-мозкову травму.</p>
    <p>Дітей разом із родиною евакуювали із села Піщане неподалік Покровська до Полтавської області у жовтні 2024 року. Пізніше родина повернулась до Покровська.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
</root>
