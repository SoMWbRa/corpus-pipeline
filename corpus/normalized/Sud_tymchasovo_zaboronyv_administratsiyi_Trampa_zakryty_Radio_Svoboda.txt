<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Суд тимчасово заборонив адміністрації Трампа закрити Радіо Свобода</title>
    <language>uk</language>
    <publication_time>2025-03-26T03:39+02:00</publication_time>
    <reference>https://suspilne.media/979465-sud-timcasovo-zaboroniv-administracii-trampa-zakriti-radio-svoboda/</reference>
  </metadata>
  <document>
    <h>Американський суддя Ройс Ламберт 25 березня видав наказ, який тимчасово заблокував ліквідацію Радіо Вільна Європа/Радіо Свобода.</h>
    <p>Про це повідомляє ABC News.</p>
    <p>Суддя постановив, що дії адміністрації Дональда Трампа «не підтверджені жодними фактами чи міркуваннями» та, ймовірно, порушили закон.</p>
    <q>«Керівництво [Агентства США з глобальних медіа] не може одним реченням, що не містить практично жодних пояснень, змусити радіостанцію RFE/RL закритись — навіть якщо президент наказав їм це зробити», — написав суддя Ламберт.</q>
    <h>Що цьому передувало</h>
    <p>14 березня Трамп підписав указ щодо максимального скорочення функцій і роботи співробітників кількох відомств для боротьби з бюрократією, серед них названо урядове агентство США з глобальних медіа (USAGM), яке контролює «Радіо Вільна Європа / Радіо Свобода» і «Голос Америки».</p>
    <p>15 березня штатні працівники «Голосу Америки» отримали електронного листа від відділу кадрів з повідомленням про те, що їх відправлено в оплачувану адміністративну відпустку.</p>
    <p>Директор «Голосу Америки» Майкл Абрамовіц заявив, що вперше за 83 роки мовник «змусили замовкнути». За його словами, майже весь персонал — понад 1300 журналістів, продюсерів, допоміжний персонал, та його самого — відправили в адміністративну відпустку.</p>
    <p>Керівник української служби «Голосу Америки» Руслан Петричка також підтвердив, що українська редакція призупинила мовлення, а всі працівники відправлені в адміністративну відпустку.</p>
  </document>
</root>
