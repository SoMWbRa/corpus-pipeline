<root>
  <metadata>
    <source>Суспільне Новини | Suspilne Novyny</source>
    <author>Ольга Лисенко, Ірина Ткач</author>
    <title>Повернення українського Вовка: як черкащанин позбувся російського прізвища</title>
    <language>uk</language>
    <publication_time>2025-03-26T15:31+02:00</publication_time>
    <reference>https://suspilne.media/cherkasy/961437-povernenna-ukrainskogo-vovka-ak-cerkasanin-pozbuvsa-rosijskogo-prizvisa/</reference>
  </metadata>
  <document>
    <h></h>
    <h>У Черкасах за останні три роки прізвища змінили 310 людей, серед них — Олексій. Він вирішив змінити російське прізвище Савєльєв успадковане від своєї бабусі, на дідусеве родинне прізвище Вовк.</h>
    <p>Чоловік розповів Суспільному історію своєї родини, шлях зміни прізвища та власної ідентичності.</p>
    <p>Зі слів Олексія, в 1940-х роках його дідусь при одруженні взяв російське прізвище бабусі, яке через покоління перейшло в спадок і до нього:</p>
    <q>«Працівниця РАЦСу на той час запропонувала дідусю взяти “русскую” фамілію замість української Вовк. Бо це більш “милозвучно”, може були якісь надії отримати з цього преференції. Але важко вже сказати, чим керувався мій дідусь, коли йшов на такий крок. З того самого моменту, коли дід взяв прізвище своєї майбутньої дружини наш рід став Савельєвими, замість Вовків. Але рід по лінії дідуся продовжився Вовками».</q>
    <p id="e1">Чоловік вже не вперше вносить зміни до прізвища, зокрема під час поновлення паспорта після втрати у 2004 році, в заяві написав Савєльєв, тобто через дві «є», згідно з українською транслітерацією».</p>
    <p>Зі слів Олексія, своє старе прізвище вважав милозвучним протягом 50 років та все змінилось після початку повномасштабної війни:</p>
    <q>«Спочатку я перейшов на українську мову. Тому, що я все своє життя був російськомовним. Я народився в Донецьку. Згодом захотів позбутися і російського прізвища».</q>
    <p>Олексій зазначив, що 16 січня отримав офіційне свідоцтво з новим прізвищем, на яке чекав два з половиною місяці та в першу чергу змінив ID-картку.</p>
    <q>«Я ще незнаю, що доведеться мені пережити в глобальному розумінні, але перший крок я вже зробив. Я поміняв свою “айдішку”».</q>
    <p>Змінити прізвище чи імʼя можна звернувшись у відділ державної реєстрації актів сімейного стану, розповіла керівниця установи Лідія Літовкіна.</p>
    <p>За словами Лідії, за життя людина може змінювати прізвище необмежену кількість разів, за останні три роки цим правом у Черкасах скористались 310 людей.</p>
    <q>«Свідоцтво про народження заявника, свідоцтво про шлюб, якщо такий шлюб існував, свідоцтво про розірвання шлюбу, якщо цей шлюб розірваний, свідоцтва про народження дітей. Це основні документи, які подаються», — зазначила посадовиця.</q>
    <p>Олексій же сподівається, що з новим прізвищем зміниться і його життя. Але незмінним залишиться його бажання допомагати військовим:</p>
    <q>«Це частина мого життя. Тому в будь-якому випадку неважливо на яке це прізвище. Головне, щоб ця справа приносила користь Збройним силам України».</q>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
