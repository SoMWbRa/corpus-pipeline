<root>
  <metadata>
    <source>Суспільне Новини | Suspilne Novyny</source>
    <author>Володимир Піняжко</author>
    <title>У «Домівку врятованих тварин» у Львові повернувся лелека Шейн, який звив там гніздо</title>
    <language>uk</language>
    <publication_time>2025-03-26T12:45+02:00</publication_time>
    <reference>https://suspilne.media/lviv/979775-u-domivku-vratovanih-tvarin-u-lvovi-povernuvsa-leleka-sejn-akij-zviv-tam-gnizdo/</reference>
  </metadata>
  <document>
    <h>Сьогодні, 26 березня, у «Домівку врятованих тварин», що у Львові, з теплих країв повернувся лелека Шейн. Птах жив у «домівці» з весни 2023 року, коли його туди привезли ще пташеням.</h>
    <p>Про це керівник «Домівки врятованих тварин» Орест Залипський написав на Facebook.</p>
    <p>«Сьогодні зранку нас чекала справжня весняна несподіванка — Шейн повернувся! Він оселився на наших вольєрах із хижими птахами, будував гніздо, збирав гілочки по всій Домівці та парку, і навіть став зіркою телебачення! І от сьогодні — знайоме клацання, граційна хода, ми побачили його знову», — зазначив Орест Залипський.</p>
    <p>У квітні 2024 року Орест Залипський розповів Суспільному, як Шейн потрапив у «Домівку врятованих тварин».</p>
    <p>«Привезли лелеку до нас маленькою зовсім. Їх було троє, їхнє гніздо розвалилось і вони впали на землю. Лелек привезли до нас і ми вже їх вигодовували тут в притулку до великих лелек. Двоє ходять з іншими лелеками, ще не збираються нікуди летіти, а ця собі вирішила будувати гніздо. Можливо, їй тут добре і вона буде сюди повертатись, якщо добудує гніздо і висидить там малечу. Пташка здорова, може собі вільно летіти», — розповів тоді Орест Залипський.</p>
    <p>Сьогодні, 26 березня, у коментарі Суспільному Орест Залипський сказав, що Шейн — самець, а не самиця, як зазначали минулоріч. За словами Ореста Залипського, через молодий вік птаха було важко визначити його стать.</p>
  </document>
</root>
