<root>
  <metadata>
    <source>Суспільне Новини | Suspilne Novyny</source>
    <author>Соболь Марія</author>
    <title>У Миколаєві військові та люди з інвалідністю можуть безкоштовно лікувати зуби</title>
    <language>uk</language>
    <publication_time>2025-03-25T17:19+02:00</publication_time>
    <reference>https://suspilne.media/mykolaiv/979149-u-mikolaevi-vijskovi-ta-ludi-z-invalidnistu-mozut-bezkostovno-likuvati-zubi/</reference>
  </metadata>
  <document>
    <h>У Миколаєві військовослужбовці та люди з інвалідністю внаслідок війни можуть безкоштовно лікувати та протезувати зуби. Послуги надають у стоматологічній поліклініці №2.</h>
    <p>Про це 25 березня повідомили в Миколаївській міській раді.</p>
    <p>За словами заступника директора стоматологічної поліклініки №2 Олександра Лободи, цей проєкт, до якого Миколаїв долучився у 2024 році, продовжує діяти безоплатно за новим договором з НСЗУНаціональна служба здоровʼя України..</p>
    <p>«Ми здійснюємо зубопротезування — це ортопедична послуга. Також здійснюємо зуболікування та видалення зубів», — сказав Олександр Лобода.</p>
    <p>Витрати компенсує Національна служба здоровʼя України. Також у 2025 році сума фінансування на одного пацієнта збільшилася, додав Лобода.</p>
    <p>«На кожну людину виділяється майже 35 тисяч гривень для зубопротезування і близько 25 тисяч гривень на лікування та видалення зубів», — говорить заступник директора стоматологічної поліклініки.</p>
    <p>За інформацією міськради, послуги надають на сучасному обладнанні — його поліклініка оновлює за власні гроші. У закладі є рентген-апарат, який робить стандартні знімки зубів.</p>
    <p>Якщо ж пацієнту знадобиться панорамний знімок, лікар випише направлення. Його зроблять на новітньому обладнанні, яке нещодавно місто придбало для стоматологічної поліклініки лікарні №5.</p>
    <p>Аби отримати стоматологічні послуги, людям треба звернутися в реєстратуру закладу та надати пакет документів:</p>
    <ul>
      <li>паспорт;</li>
      <li>ідентифікаційний код;</li>
      <li>посвідчення учасника бойових дій, або довідка військовослужбовця, або посвідчення людини з інвалідністю внаслідок бойових дій;</li>
      <li>заява про надання стоматологічної допомоги.</li>
    </ul>
    <p>Заклад працює з 08:00 до 20:00 з понеділка до пʼятниці та з 09:00 до 15:00 у суботу.</p>
    <p>Слідкуйте за головними новинами Миколаєва та області у Telegram, Viber, YouTube, Facebook та Instagram.</p>
  </document>
</root>
