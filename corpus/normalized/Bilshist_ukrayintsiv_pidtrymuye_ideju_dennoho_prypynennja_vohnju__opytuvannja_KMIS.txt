<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Більшість українців підтримує ідею 30-денного припинення вогню — опитування КМІС</title>
    <language>uk</language>
    <publication_time>2025-03-25T14:51+02:00</publication_time>
    <reference>https://suspilne.media/979103-bilsist-ukrainciv-pidtrimue-ideu-30-dennogo-pripinenna-vognu-opituvanna-kmis/</reference>
  </metadata>
  <document>
    <h>Більшість українців позитивно сприймають спільну ініціативу України та США щодо тимчасового 30-денного припинення вогню.</h>
    <p>Про це свідчать результати опитування, яке упродовж 12-22 березня 2025 року провів Київський міжнародний інститут соціології (КМІС).</p>
    <p>За даними соціологів, 77% опитаних громадян України позитивно ставляться до пропозиції щодо тимчасового припинення вогню. Від 72% мешканців сходу до 85% жителів заходу країни підтримують цю пропозицію або ставляться до неї скоріше позитивно.</p>
    <p>Найчастіше опитувані (47% із тих, хто обрав позитивні трактування) вважають, що перемовини є способом продемонструвати, що Росія не прагне миру або порушує домовленості. Ще 12% бачать у цьому крок до розблокування військової допомоги, а 18% – можливість завершити війну на прийнятних для України умовах.</p>
    <p>Водночас 17% українців дотримуються негативного погляду на цю подію: 8% вважають її помилковим кроком, що послабить Україну, 7% – проявом відчаю влади через ситуацію на фронті, а 2% розцінюють як початок капітуляції.</p>
    <p>Також переважна більшість українців – 79% – категорично не сприймають вимоги Росії для тимчасового припинення вогню, що включають зупинку мобілізації, припинення постачання зброї із Заходу та передачі розвідданих Україні.</p>
    <p>Лише 16% опитаних заявили, що готові погодитися з цими умовами, причому 14% з них вважають це дуже складним компромісом.</p>
    <h>Як проводилось опитування</h>
    <p>Упродовж 12-22 березня 2025 року КМІС провів власне всеукраїнське опитування громадської думки «Омнібус». Методом телефонних інтервʼю (computer-assistedtelephoneinterviews, CATI) на основі випадкової вибірки мобільних телефонних номерів (з випадковою генерацією телефонних номерів та подальшим статистичним зважуванням) у всіх регіонах України (підконтрольна уряду територія) було опитано 1326 респондентів.</p>
    <p>Опитування проводилося з дорослими (у віці 18 років і старше) громадянами України, які на момент опитування проживали на території України, яка контролювалася урядом. До вибірки не включалися жителі територій, які тимчасово не контролюються владою України (водночас частина респондентів – це ВПО, які переїхали з окупованих територій), а також опитування не проводилося з громадянами, які виїхали за кордон після 24 лютого 2022 року.</p>
    <p>Формально за звичайних обставин статистична похибка такої вибірки (з імовірністю 0,95 і з врахуванням дизайн-ефекту 1,3) не перевищувала 3,5% для показників, близьких до 50%, 3,1% для показників, близьких до 25%, 2,1% — для показників, близьких до 10%, 1,6% — для показників, близьких до 5%.</p>
    <h>Ініціатива щодо припинення вогню</h>
    <p>18 лютого делегації США та Росії зустрілись у Саудівській Аравії. Вони обговорювали економічні та дипломатичні відносини між країнами. Представники РФ та США домовились про поновлення дипломатичних місій, призначення країн від послів.</p>
    <p>Вони також обговорювали російсько-українську війну. Представники адміністрації Трампа заявили, що «усі сторони» у війні мають піти на поступки для «завершення» війни. Представники Росії повідомили, що для завершення війни «необхідні дипломатичні зусилля». Україна у цих переговорах участі не брала.</p>
    <p>11 березня у Саудівській Аравії відбулися перемовини між представниками України та США. За підсумками, Україна висловила готовність прийняти пропозицію США щодо негайного запровадження тимчасового 30-денного режиму припинення вогню.</p>
    <p>18 березня Трамп зідзвонився із Путіним. За словами американського президента, вони обговорили «багато елементів» мирного договору, а також негайне припинення вогню щодо всієї енергетики та інфраструктури.</p>
    <p>19 березня Трамп розмовляв телефоном із Зеленським. Президент України заявляв, що підтримує припинення ударів по енергетиці, але це має бути взаємно з росіянами. Окрім цього, вони домовились доручити своїм командам вирішити технічні питання, повʼязані з виконанням та розширенням режиму часткового припинення вогню.</p>
    <p>23 березня Зеленський заявляв, що з 11 березня є пропозиція безумовного припинення вогню, але саме Росія продовжує завдавати ударів по території України.</p>
  </document>
</root>
