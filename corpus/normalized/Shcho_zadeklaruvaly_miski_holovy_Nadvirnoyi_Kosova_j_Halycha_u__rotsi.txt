<root>
  <metadata>
    <source>Суспільне Новини | Suspilne Novyny</source>
    <author>Степан Пенкалюк, Наталія Димніч</author>
    <title>Що задекларували міські голови Надвірної, Косова й Галича у 2024 році</title>
    <language>uk</language>
    <publication_time>2025-03-26T19:53+02:00</publication_time>
    <reference>https://suspilne.media/ivano-frankivsk/980133-so-zadeklaruvali-miski-golovi-nadvirnoi-kosova-j-galica-u-2024-roci/</reference>
  </metadata>
  <document>
    <h>Голови Надвірнянської, Косівської та Галицької громад Зіновій Андрійович, Юрій Плосконос і Олег Кантор оприлюднили свої декларації за 2024 рік на сайті НАЗК.</h>
    <p>Скільки грошей та які заощадження вони задекларували, читайте у матеріалі Суспільного.</p>
    <h>Що задекларував голова Надвірнянської громади Зіновій Андрійович</h>
    <p>Свою декларацію за 2024 рік Зіновій Андрійович оприлюднив 20 березня 2025 року.</p>
    <p>Як йдеться у документі, упродовж минулого року в міській раді голова Надвірної заробив 883 тисячі 658 гривень.</p>
    <p>Його дружина Іванна Андрійович отримала 133 тисячі 503 гривні зарплати за основним місцем роботи — в управлінні культури й туризму Надвірнянської міської ради, а також 23 тисячі 540 гривень зарплати на роботі за сумісництвом у ТОВ «Максимко». Також вона заробила 135 тисяч 678 гривень, займаючись підприємницькою діяльністю.</p>
    <p>Згідно з декларацією Зіновій Андрійович у 2024 році зберігав готівкою 852 тисячі 500 гривень. Його дружина — 495 тисяч гривень.</p>
    <p>Міський голова Надвірнянської громади має рахунок в одному банку, його дружина — у двох.</p>
    <h>Що задекларував голова Косівської громади Юрій Плосконос</h>
    <p>Юрій Плосконос опублікував свою декларацію за 2024 рік 13 березня 2025 року.</p>
    <p>У документі йдеться, що голова Косівської громади торік отримав 561 тисячу 236 гривень зарплати та 2 тисячі 814 гривень соцвиплат від управління соцзахисту населення Косівської районної військової адміністрації.</p>
    <p>У 2024 році він мав 21 тисячу євро заощаджень у готівці. Юрій Плосконос вказав у декларації один рахунок у банку.</p>
    <h>Що задекларував голова Галицької громади Олег Кантор</h>
    <p>Декларацію за 2024 рік Олег Кантор опублікував 24 березня 2025 року.</p>
    <p>Торік Олег Кантор заробив у Галицькій міській раді 1 мільйон 203 тисячі 484 гривні. Також він отримав 3 тисячі 727 гривень від Івано-Франківської обласної ради й 1 тисячу гривень виплат/відшкодування від Івано-Франківської обласної організації Професійної спілки працівників державних установ України.</p>
    <p>Дружина голови Галицької громади Наталія Кантор у 2024 році отримала 93 тисячі 300 гривень зарплати на приватному підприємстві «Галицький ринок», а також 10 тисяч 71 гривню — за місцем роботи в територіальному управлінні державної судової адміністрації України в Івано-Франківській області.</p>
    <p>Упродовж минулого року Олег Кантор зберігав готівкою 450 тисяч гривень, 14 тисяч доларів та 8 тисяч 900 євро. Наталія Кантор мала 230 тисяч гривень готівки й 4 тисячі 500 доларів.</p>
    <p>Олег Кантор задекларував два рахунки в банках, його дружина — один.</p>
    <p>У лютому 2025 року Олег Кантор придбав Mersedes-Benz E 280 CDI 2004 року випуску вартістю 180 тисяч гривень.</p>
    <p>Підписуйтеся на новини Суспільне Івано-Франківськ у Facebook, Telegram, Viber, WhatsApp, Instagram, TikTok та YouTube</p>
  </document>
</root>
