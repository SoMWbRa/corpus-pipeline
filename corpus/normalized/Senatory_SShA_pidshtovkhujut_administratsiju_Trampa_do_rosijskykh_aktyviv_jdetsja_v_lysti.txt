<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Сенатори США підштовхують адміністрацію Трампа до російських активів, йдеться в листі</title>
    <language>uk</language>
    <publication_time>2025-03-25T01:50+02:00</publication_time>
    <reference>https://suspilne.media/978647-senatori-ssa-pidstovhuut-administraciu-trampa-do-rosijskih-aktiviv-jdetsa-v-listi/</reference>
  </metadata>
  <document>
    <h>Сенатори США вимагають від адміністрації президента Дональда Трампа не обмежуватися лише відсотками від заморожених російських активів, а направити на допомогу всю суму — понад 300 мільярдів доларів, а також переконати союзників на цей крок.</h>
    <p>Про це пише агенція Reuters.</p>
    <p>У зверненні до держсекретаря Марко Рубіо, який опинився у розпорядженні Reuters, сенатори цікавляться, які фінансові інструменти адміністрація Трампа готова задіяти для посилення тиску на Москву. Зокрема, вони запитують, чи Білий дім розглядає можливість використання російських активів, які перебувають у розпорядженні США та ЄС, як спосіб впливу на Росію на переговорах про мир.</p>
    <p>Також сенатори цікавляться, чи буде розроблено план, яким Вашингтон може переконати Євросоюз, G7 та інших союзників передати російські активи Києву. Крім того, вони хочуть знати, чи готова адміністрація Трампа схвалити використання цих грошей на закупівлю Україною обладнання для оборонних потреб. Під листом підписалися республіканці Тодд Янг та Ліндсі Грем, а також демократи Річард Блюменталь та Тім Кейн.</p>
    <p>Ідея конфіскації російських активів для відновлення України обговорюється у Конгресі США вже кілька років. Конгресмени вважають, що цей крок допоможе уникнути додаткових витрат для американських платників податків та одночасно посилить тиск на Кремль, щоб підштовхнути його до мирної угоди.</p>
    <p>У грудні 2024 року на саміті ЄС вирішили, що заморожені російські активи залишаться недоступними доти, доки Москва не погодиться виплатити Україні репарації. За даними Reuters, у Кремлі допускають можливість передачі цих коштів на відновлення зруйнованої інфраструктури, але за умови, що 200 мільярдів доларів із цієї суми будуть направлені на окуповані Росією території.</p>
    <h>Заморожені активи РФ та ініціатива ERA від G7 та ЄС</h>
    <p>З початку повномасштабного вторгнення РФ в Україну закордоном виявили заморожені активи Банку Росії на майже 280 млрд євро — понад дві третини з них в Євросоюзі.</p>
    <p>Бельгійська компанія Euroclear тримає близько 191 млрд євро, що належать російському Центробанку, яка у 2023 році заробила на них близько €4,4 млрд, пише Financial Times із посиланням на фінансовий звіт Euroclear.</p>
    <p>У липні 2024 року лідери країн G7 та ЄС домовилися використати відсотки від заморожених російських активів для виділення Україні 50 мільярдів доларів. Проте США вимагають від ЄС чітких гарантій, що кредит для України можна буде повністю «погасити» активами в ЄС, оскільки спливає термін санкцій Євросоюзу проти Росії.</p>
    <p>Згодом у Вашингтоні заявили, що не розблокують російські активи, допоки Москва не виплатить Києву репарації в повному обсязі.</p>
    <p>У жовтні 2024-го лідери країн «Групи семи» (G7) погодили Україні кредит на 50 млрд доларів, який погашатимуть коштом прибутків від заморожених російських активів.</p>
    <p>10 грудня торік США оголосили про виділення Україні позики у 20 млрд доларів, яка буде погашена коштом заморожених активів РФ, Євросоюз надасть до 35 млрд, Велика Британія виділить майже 3 млрд через механізм G7.</p>
  </document>
</root>
