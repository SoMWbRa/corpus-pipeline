<root>
  <metadata>
    <source>Суспільне Новини | Suspilne Novyny</source>
    <author>Ірина Небесна</author>
    <title>У Тернополі подружжю оголосили підозру в спробі теракту біля ТЦК</title>
    <language>uk</language>
    <publication_time>2025-03-26T13:01+02:00</publication_time>
    <reference>https://suspilne.media/ternopil/979713-u-ternopoli-podruzzu-ogolosili-pidozru-v-sprobi-teraktu-bila-tck/</reference>
  </metadata>
  <document>
    <h></h>
    <h>Двом жителям Полтавщини повідомили про підозру в підготуванні до терористичного акту в Тернополі біля ТЦК.</h>
    <p>Про це Суспільному повідомила речниця Тернопільської обласної прокуратури Леся Гурецька.</p>
    <p>«За даними слідства, 42-річний чоловік і 30-річна жінка з Полтавської області, діючи за вказівкою і під дистанційним керівництвом “куратора”, приїхали до Тернополя, щоб за винагороду встановити вибухові пристрої поблизу ТЦК. Цивільне подружжя, виконуючи телефонні вказівки, забрало залишені для них саморобні вибухові пристрої з камер схову магазину й залишили їх на орендованій квартирі», — повідомила речниця обласної прокуратури.</p>
    <p>За словами Лесі Гурецької, за попередньо узгодженим з «куратором» планом, вони мали б встановити пристрої з віддаленим керуванням під припаркованим автомобілем біля ТЦК та в дворі поблизу адмінбудівлі.</p>
    <p>Як повідомили на фейсбук-сторінці управління СБУ у Тернопільській області, два саморобні вибухові пристрої були споряджені додатковими елементами ураження у вигляді гайок та електронними засобами дистанційного підриву.</p>
    <p>«Спочатку мала б спрацювати вибухівка, підкладена під авто, а після прибуття на місце події екстрених служб, — ще одна. Проте, завдяки скоординованим діям правоохоронців, теракту вдалося запобігти, а виконавців затримали при спробі покинути межі області», — розповіла речниця прокуратури.</p>
    <p>Чоловіку та жінці повідомили про підозру в незаконному поводженні з вибуховими речовинами, відповідно до статей 258 і 263 Кримінального кодексу України. Підозрюваним обрали запобіжний захід — тримання під вартою.</p>
    <p>Розслідують справу працівники Управління СБУ у Тернопільській області. Відповідно до їхньої інформації, підозрюваним загрожує до 12 років тюрми з конфіскацією майна.</p>
    <p>Нагадаємо, минулого тижня неповнолітній жительці Тернопільщини оголосили підозру у спробі вчинити теракт біля райвідділу поліції.</p>
  </document>
</root>
