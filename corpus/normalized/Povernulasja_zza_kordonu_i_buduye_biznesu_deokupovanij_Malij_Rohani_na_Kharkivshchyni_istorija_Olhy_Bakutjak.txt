<root>
  <metadata>
    <source>Суспільне Новини | Suspilne Novyny</source>
    <author>Марія Солодовнік, Єлизавета Пшенична</author>
    <title>Повернулася з-за кордону і будує бізнес у деокупованій Малій Рогані на Харківщині: історія Ольги Бакутяк</title>
    <language>uk</language>
    <publication_time>2025-03-26T19:06+02:00</publication_time>
    <reference>https://suspilne.media/kharkiv/972677-povernulasa-z-za-kordonu-i-budue-biznes-u-deokupovanij-malij-rogani-na-harkivsini-istoria-olgi-bakutak/</reference>
  </metadata>
  <document>
    <h>Після деокупації Малої Рогані на Харківщині, що сталася 25 березня 2022 року, жителька села Ольга Бакутяк повернулася з-за кордону з евакуації і розпочала власний бізнес. До повномасштабної війни вона працювала економісткою, а виготовлення ягідних чаїв було її хобі.</h>
    <p>Чому вона вирішила повернутися та як розвиває справу у деокупованому селі — матеріал Суспільне Харків.</p>
    <h>Яким було життя в Малій Рогані під час окупації</h>
    <p>Мала Рогань — це село у південно-східному передмісті Харкова. У перші дні повномасштабного вторгнення воно опинилося в окупації. Ольга Бакутяк до повномасштабної війни працювала економісткою.</p>
    <p>«З початку бойових дій, ми були тут. З другого дня у нас не було світла, інтернету, і ми не знали, що коїться. 1 березня було дуже гаряче, ми бачили танки, які їхали. І був перехресний вогонь, і ми дві ночі сидіти в підвалі, а потім на ранок вже зібралися і поїхали», — згадує Ольга перші дні вторгнення РФ на Харківщину.</p>
    <q>Всі хто залишився тут, не могли виїхати, там був ворог, як виїжджати з села, а на місто вже наші перекрили, щоб ці не пройшли. І вже село було в окупації, ми встигли, я не знаю, як нам так пощастило.</q>
    <p>З березня по травень 2022 року Ольга з рідними жила в Кривому Розі. Каже, що додому хотіла повернутися після звільнення Малої Рогані, але село було розбите.</p>
    <p>«Повертатися сюди було боляче. Ми були тут один день, і на ранок мені подзвонили, що буде машина у Львові. І я з двома дітьми і мамою поїхати у Латвію. Ми повернулися сюди восени 2022 року, вже вирішили, що нікуди не поїдемо, хочемо бути усі разом», — розповідає Ольга Бакутяк.</p>
    <h>Як колишня економістка після повернення до Малої Рогані стала підприємицею</h>
    <p>Як хобі ще до вторгнення Ольга робила ягідні чаї та фруктові чипси.</p>
    <p>«Ми повернулися в листопаді, і коли почалася весна, почало все квітнути. Був дуже гарний рік на врожай, було дуже багато суниці. Рік видався, коли було всього багато, і ми думали, що з цим робити, і сусіди казали: “В мене гарна малина, підіть позбирайте”», — згадує Ольга Бакутяк.</p>
    <p>Вона насушила чаїв та натрапила на навчальну програму «Мрій та досягай», на яку вирішила податися.</p>
    <p>«Я пройшла навчання, і потім виявилося, що усі, хто пройшли цей курс, отримають 1000 доларів, і з цього все почалося. З січня 2024 року я оформила ФОП, щоб співпрацювати з магазинами, і ми ще купили великий дегідратор, бо обʼєми сушених яблук і груш росли. Ми пересадили повністю сад, і відкрили магазин-кавʼярню у Харкові», — розповідає Ольга.</p>
    <q>Мені подобається це відчуття, що ми відновлюємо місто, що ми нікуди не їдемо, і хочемо бути на своєму місці.</q>
    <p>Торік Ольга зареєструвала підприємницьку діяльність, яку вона веде у Малій Рогані, та відкрила магазин-кавʼярню у Харкові. Розповідає, тепер хоче відкрити такий у своєму селі.</p>
    <p>«У громаді ми хочемо ще додатково сади засадити цього року. Формат невеличкої кавʼярні в нас був би доречним, бо в громаді у нас велика кількість і молодих людей», — говорить підприємиця.</p>
    <q></q>
    <p>Наразі, каже Ольга, вони ведуть бізнес удвох із чоловіком, але цього року планують найняти працівника для магазину в Харкові.</p>
    <h>Як живе деокупована Мала Рогань на Харківщині</h>
    <p>До деокупованої Малої Рогані повернулися 70% жителів, які виїхали під час активних бойових дій, каже начальник Вільхівської сільської військової адміністрації Олександр Шмиголь.</p>
    <p>«Окупацію пережила важко, нічого в цьому приємного немає, народ потерпав. Не було, ні світла, ні газу, ні води, ні харчів. Після деокупації рятувалися і виїжджали багато людей, але потім, коли полагодили світло, воду, газ, досить багато повернулися, бо кожен хоче жити в своїй хаті. Відсотків 70 людей тут», — говорить Олександр Шмиголь.</p>
    <p>За час окупації майже всі підприємства були зруйновані — і великі, і малі, каже керівник СВА.</p>
    <q>«Наразі, великі підприємства відновити важче, це інвестиції і час. В першу чергу відновиться малий бізнес. Тому, низький уклін, тим відчайдушним людям, які це роблять», — говорить Шмиголь.</q>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
</root>
