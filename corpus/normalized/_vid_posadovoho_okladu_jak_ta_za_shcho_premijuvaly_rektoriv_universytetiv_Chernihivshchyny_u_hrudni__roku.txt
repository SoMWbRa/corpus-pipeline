<root>
  <metadata>
    <source>Суспільне Новини | Suspilne Novyny</source>
    <author>Ксенія Рекун</author>
    <title>750% від посадового окладу: як та за що преміювали ректорів університетів Чернігівщини у грудні 2024 року</title>
    <language>uk</language>
    <publication_time>2025-03-25T08:06+02:00</publication_time>
    <reference>https://suspilne.media/chernihiv/741549-750-vid-posadovogo-okladu-ak-ta-za-so-premiuvali-rektoriv-universitetiv-cernigivsini-u-grudni-2024-roku/</reference>
  </metadata>
  <document>
    <h>Ректор Пенітенціарної академії України полковник Сергій Гречанюк за 13 днів грудня 2024 року отримав премію розміром 750% від посадового окладу — 28 369 гривень за результатами оперативно-службової діяльності. Також керівники інших університетів отримували доплати до посадових окладів за вислугу років, за складність та напруженість у роботі, за вчені звання та інші надбавки.</h>
    <h>Так, ректор НУЧК імені Т.Г.Шевченка Олег Шеремет щомісяця в середньому отримує 54 470 гривень. А керівник «Чернігівської політехніки» Олег Новомлинець за четвертий квартал 2024 року отримав 49 180 гривень премії. Перший проректор та колишній міністр освіти України Сергій Шкарлет за зразкове виконання своїх службових обовʼязків, ініціативність та новаторство у праці отримав у «політесі» премію розміром трьох посадових окладів.</h>
    <h>Який розмір зарплат, надбавок та премій отримували ректори університетів — розповідаємо далі. Одразу зазначимо: всі суми, вказані в матеріалі — до сплати податків у розмірі 23%.</h>
    <p>Про це йдеться у матеріалі Суспільного «161 тисяча прокурору і 129 — директору театру. Премії правоохоронців та посадовців Чернігівщини у грудні 2024 року».</p>
    <p>Ректор Національно університету «Чернігівська політехніка» Олег Новомлинець має посадовий оклад 12 921 гривню. Цей оклад від 14.01.2021 року, зазначили нам у відповіді. Також Новомлинець отримує щомісяця доплати до посадового окладу: 20% — за вислугу років, 50% — за складність та напруженість у роботі, 50% — за виконання особливо важливу роботу, 50% — за високі досягнення у праці, 20% — за почесне звання «Заслужений працівник освіти України», 25% — за науковий ступінь доктора технічних наук, 25% — за вчене звання доцента.</p>
    <p>Перший проректор та колишній міністр освіти України Сергій Шкарлет має, станом на 28.04.2023 року, посадовий оклад у 13 300 гривень та такі доплати: 25% — за науковий ступінь доктора наук, 33% — за вчене звання професора, 20% — за почесне звання «Заслужений діяч науки і техніки України», 30% — за вислугу років, 50% — за складність та напруженість у роботі, 50% — за виконання особливо важливої роботи.</p>
    <p>Ректор Ніжинського державного університету імені Миколи Гоголя Олександр Самойленко має посадовий оклад 26 027 гривень. Протягом 2024 року, як зазначили у відповіді, ректора не преміювали.</p>
    <p>Грошове забезпечення ректора ПАУ Сергія Гречанюка в січні 2025 року складало:</p>
    <ul>
      <li>посадовий оклад 9 020 гривень;</li>
      <li>оклад за спеціальним званням 1 480 гривень;</li>
      <li>надбавка за вислугу років 3 675 гривень;</li>
      <li>надбавка за особливості проходження служби 7 087 гривень;</li>
      <li>надбавка за почесне звання «Заслужений юрист України» 902 гривні;</li>
      <li>доплата за науковий ступінь доктора наук 902 гривні;</li>
      <li>доплата за вчене звання професора 902 гривні.</li>
    </ul>
    <p>Всього він отримав за січень 2025 року 23 968 гривень.</p>
    <p>Проректорка ПАУ Юлія Петровська (колишня в.о. ректора ПАУ, — ред.) у січні 2025 року отримала таке грошове забезпечення:</p>
    <ul>
      <li>посадовий оклад 7 048 гривень;</li>
      <li>оклад за спеціальним званням 967 гривень;</li>
      <li>надбавка за вислугу років 2004 гривні;</li>
      <li>надбавка за особливості проходження служби 5010 гривень;</li>
      <li>надбавка за почесне звання «Заслужений юрист України» 902 гривні;</li>
      <li>доплата за науковий ступінь кандидата наук 352 гривні;</li>
      <li>доплата за вчене звання доцента 352 гривні.</li>
    </ul>
    <p>Загалом за 2024 рік вона отримала 706 571 гривню премії.</p>
    <p>Ректор Національного університету «Чернігівський колегіум» імені Т.Г.Шевченка Олег Шеремет, станом на 22.01.2025 року, має посадовий оклад 15 462 гривні. Додатково ректор отримує такі надбавки:</p>
    <ul>
      <li>за високі досягнення 50% — 7 731 гривню;</li>
      <li>за вислугу років 20% — 3 092 гривні;</li>
      <li>за складність і напруженість у роботі 50% — 7 731 гривню;</li>
      <li>за доктора наук 25% — 3 865 гривень;</li>
      <li>за професора 33% — 5 102 гривні.</li>
    </ul>
    <p>За сумісництвом на посаді професора 0,5 ставки:</p>
    <ul>
      <li>оклад — 6 454 гривні;</li>
      <li>надбавки за вислугу років 20% — 1 290 гривень;</li>
      <li>за доктора наук 25% — 1 613 гривень;</li>
      <li>за професора 33% — 2 130 гривень.</li>
    </ul>
    <p>У липні 2024 року йому надавалась матеріальна допомога на оздоровлення в розмірі окладу — 15 462 гривні, а у грудні 2024 року ректору НУЧК була нарахована премія розміром 43 000 гривень на підставі листа від МОН України, зазначили нам у відповіді.</p>
    <p>Ректор Чернігівського обласного інституту післядипломної педагогічної освіти імені К.Д.Ушинського Анатолій Заліський отримав у грудні 2024 року премію розміром 37 225 гривень за системну роботу щодо реалізації завдань Концепції «Нова українська школа». Його посадовий оклад складає 15 462 гривні в місяць.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
