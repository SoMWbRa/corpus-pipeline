<root>
  <metadata>
    <source>Суспільне Новини | Suspilne Novyny</source>
    <author>Денис Шапошніков</author>
    <title>Брижинський передбачив 5 млн грн компенсації за безоплатне перевезення пільговиків у автобусах Чернігова</title>
    <language>uk</language>
    <publication_time>2025-03-25T14:33+02:00</publication_time>
    <reference>https://suspilne.media/chernihiv/979079-brizinskij-peredbaciv-5-mln-grn-kompensacii-za-bezoplatne-perevezenna-pilgovikiv-u-avtobusah-cernigova/</reference>
  </metadata>
  <document>
    <h>Начальник Чернігівської міської військової адміністрації Дмитро Брижинський вніс зміни до бюджету міста на 2025 рік та передбачив пʼять мільйонів гривень компенсації за безоплатне перевезення пільговиків в автобусному транспорті з 1 квітня.</h>
    <p>Про це йдеться у його розпорядженні, яке він опублікував у своєму Telegram-каналі.</p>
    <p>Відповідне фінансування проводитимуть коштом не першочергових видатків бюджету.</p>
    <p>Нагадаємо, що начальник Чернігівської МВА Дмитро Брижинський 14 березня дав розпорядження міському управлінню транспорту, транспортної інфраструктури та звʼязку підготувати зміни до цільових міських програм щодо безоплатного проїзду в усіх видах громадського транспорту для всіх пільгових категорій.</p>
    <h>Що відомо про пільгові перевезення у громадському транспорті Чернігова</h>
    <p>Про те, що запустять пільгові перевезення у Чернігові стало відомо у серпні 2023 року. Тоді на засіданні виконкому Чернігівської міської ради затвердили порядок видачі транспортних карток для безкоштовного проїзду у громадському транспорті окремим категоріям громадян. Детальніше про це можна прочитати за посиланням:</p>
    <p>Документи для оформлення пільгових транспортних карток для проїзду в громадському транспорті міста у департаменті соціальної політики Чернігівської міськради почали приймати з 1 лютого 2024 року.</p>
    <p>Документи на транспортні картки приймали до 31 грудня 2024 року. А з 1 січня 2025 року безплатний проїзд в громадському транспорті Чернігова діє виключно за наявності пільгової транспортної картки та документа, який засвідчує це право.</p>
    <p>Як повідомляв начальник управління транспорту Чернігівської міської ради Олександр Рижий, людина повинна мати картку і зафіксуватися в системі (завалідуватися, тобто, прикласти картку до валідатора — спеціального пристрою у громадському транспорті, — ред.).</p>
    <p>З його слів, людям, у яких ще немає картки, будуть нагадувати, що треба піти до департаменту соцполітики й там її оформити.</p>
    <p>Також він казав, що в «Програмі компенсації пільгових перевезень окремих категорій громадян в міському електро- та автомобільному транспорті» на 2025 рік передбачена компенсація комунальному підприємству за фактично завалідованих людей.</p>
    <q>«Відповідно комунальне підприємство буде отримувати кошти за реально зафіксовані поїздки у громадському транспорті людей з пільгами. Зараз існує програма, що комунальне підприємство компенсується за коефіцієнтом: співвідношення платних пасажирів до безплатних. Цей коефіцієнт встановлюється кожного року. Згідно з ним, комунальному підприємству відшкодовуються ці втрати, які воно несе. А ось вже у новій програмі ми будемо компенсувати за фактично завалідованих людей».</q>
    <p>7 лютого 2025 року чернігівські перевізники видали накази, щоб учасники бойових дій їздили безкоштовно, предʼявивши лише посвідчення відповідного зразка.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
