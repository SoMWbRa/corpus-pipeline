<root>
  <metadata>
    <source>Суспільне Новини | Suspilne Novyny</source>
    <author>Суспільне</author>
    <title>Пʼятий елемент: до списку нематеріальної культурної спадщини України внесли обрядовий хліб надазовських греків</title>
    <language>uk</language>
    <publication_time>2025-03-26T21:57+02:00</publication_time>
    <reference>https://suspilne.media/donbas/980237-patij-element-do-spisku-nematerialnoi-kulturnoi-spadsini-ukraini-vnesli-obradovij-hlib-nadazovskih-grekiv/</reference>
  </metadata>
  <document>
    <h>До списку нематеріальної культурної спадщини України внесли «Культурні звичаї та способи самовираження, повʼязані з обрядовим хлібом Надазовських греків Псатир». Це пʼятий елемент нематеріальної культурної спадщини Донецької області.</h>
    <p>Про це на сайті 26 березня повідомила Донецька ОВА.</p>
    <p>«Цей елемент отримав статус нематеріальної культурної спадщини, що потребує термінової охорони», — уточнили в ОВА.</p>
    <q>В обладміністрації пояснили, що псатир є символом єднання громади, уособлює духовну спадщину та традиції Надазовських греків. Процес його виготовлення супроводжується давніми обрядами, що передаються з покоління в покоління, забезпечуючи спадковість культурної ідентичності.</q>
    <p>В обладміністрації уточнили, що технологія приготування такого хліба має декілька варіацій, однак ключові етапи залишаються незмінними: тісто скручують у джгут, роблять акуратні надрізи та формують виріб таким чином, щоб зовнішньо утворилися чотири півмісяці, а в центрі — хрест, що символізує страждання Христа.</p>
    <p>«Ареал побутування цієї традиції охоплює території компактного проживання Надазовських греків на південному заході Донецької області. Зокрема, найбільші спільноти, які бережуть і передають цю культурну практику, знаходяться в Маріупольському, Волноваському та Кальміуському районах, а також у містах Маріуполь, Волноваха і Вугледар», — йдеться у повідомленні адміністрації.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
</root>
