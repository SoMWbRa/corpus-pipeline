<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>NetBlocks: по всій Сирії масштабне відключення інтернету</title>
    <language>uk</language>
    <publication_time>2025-03-25T05:19+02:00</publication_time>
    <reference>https://suspilne.media/978655-netblocks-po-vsij-sirii-masstabne-vidklucenna-internetu/</reference>
  </metadata>
  <document>
    <h>Дані мережі в реальному часі свідчать про масштабне відключення інтернету на всій території Сирії.</h>
    <p>Про це повідомила міжнародна служба моніторингу інтернету NetBlocks.</p>
    <q>«Дані свідчать про загальнонаціональне вимкнення інтернету в усій Сирії, що підтверджує повідомлення про збої в роботі телекомунікацій, які торкнулися кількох міст», — йдеться в заяві служби в X.</q>
    <p>Ситуація в Сирії загострилася на початку березня, коли сталися сутички між алавітами, до яких належить колишній президент Башар Асад, і прихильниками нової влади. Вони зачепили провінції Латакія, Тартус, Хама і Хомс. Загальна кількість жертв зіткнень перевищила тисячу. Рейди силовиків закінчилися 10 березня.</p>
    <p>Представник Міноборони Сирії Хасан Абдель-Гані заявляв, що урядовим силам безпеки «вдалося нейтралізувати залишки поваленого режиму Башара Асада» і стабілізувати ситуацію.</p>
    <p>До цього NetBlocks повідомив про багатогодинне відключення інтернет-зʼєднання у всій Сирії в січні 2025 року. Тоді міністерство звʼязку назвало причиною відключення «саботаж з боку залишків режиму Асада».</p>
  </document>
</root>
