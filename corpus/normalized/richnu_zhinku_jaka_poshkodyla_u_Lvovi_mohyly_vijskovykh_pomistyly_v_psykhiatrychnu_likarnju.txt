<root>
  <metadata>
    <source>Суспільне Новини | Suspilne Novyny</source>
    <author>Володимир Піняжко</author>
    <title>48-річну жінку, яка пошкодила у Львові могили військових, помістили в психіатричну лікарню</title>
    <language>uk</language>
    <publication_time>2025-03-26T17:48+02:00</publication_time>
    <reference>https://suspilne.media/lviv/980089-48-ricnu-zinku-aka-poskodila-u-lvovi-mogili-vijskovih-pomistili-v-psihiatricnu-likarnu/</reference>
  </metadata>
  <document>
    <h>48-річну мешканку Львова, яка в жовтні 2024 року на полі почесних поховань №76 Личаківського цвинтаря пошкодила могили військовослужбовців, які загинули на війні з Росією, помістили в психіатричну лікарню.</h>
    <p>Про це йдеться в ухвалі Личаківського районного суду Львова.</p>
    <p>Як ідеться у матеріалах справи, 20 жовтня 2024 року близько о 03:00 фігурантка пошкодила 39 памʼятників загиблим на війні з Росією військовослужбовцям. Жінка «вчинила суспільно небезпечне діяння в стані неосудності та продовжує хворіти на психічну хворобу, яка позбавляє її можливості усвідомлювати значення своїх дій та керувати ними».</p>
    <p>Згідно з висновком судово-психіатричної експертизи, яку провели 11 лютого 2025 року, жінка має хронічні психічні розлади.</p>
    <p>Суд задовольнив клопотання прокурорів та примусово помістив фігурантку в психіатричний заклад — обласну клінічну психіатричну лікарню в селі Орлівка Рівненської області.</p>
    <h>Що відомо про пошкодження могил військових на Личаківському кладовищі</h>
    <p>Вночі 20 жовтня невідомі пошкодили могили військових, які загинули в російсько-українській війні, політвʼязнів та волонтерів, що поховані на полі почесних поховань Личаківського кладовища. Про це повідомив керуючий справами виконкому Львівської міської ради Євген Бойко.</p>
    <p>За даними правоохоронців, всього було пошкоджено 39 могил, а саме — були розкидані квіти, вінки та лампадки.</p>
    <p>Одразу після оприлюднення інформації про наругу над могилами рідні померлих зібралися на кладовищі, аби прибрати безлад та привести місця поховань до порядку.</p>
    <p>«Мій чоловік загинув у 2015 році в Дебальцевому. Вони їхали поранених забирати і підірвались на фугасній міні четверо, тут його побратими теж лежать. Як таке взагалі може відбуватися і чим наші герої заважають комусь? Тут була клумба, ми квіти садили, свічки, статуетки. Мені занадто то боляче. Кому заважають ті хлопчики?» — розповіла Суспільному дружина військовослужбовця Аліна Власенко.</p>
  </document>
</root>
