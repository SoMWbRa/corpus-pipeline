<root>
  <metadata>
    <source>Суспільне Новини | Suspilne Novyny</source>
    <author>Аліна Мокляк</author>
    <title>Вимагали гроші у захисників за нарахування їм «бойових» виплат. На Херсонщині працівники ДБР затримали двох військових</title>
    <language>uk</language>
    <publication_time>2025-03-26T16:15+02:00</publication_time>
    <reference>https://suspilne.media/kherson/979981-vimagali-grosi-u-zahisnikiv-za-narahuvanna-im-bojovih-viplat-na-hersonsini-pracivniki-dbr-zatrimali-dvoh-vijskovih/</reference>
  </metadata>
  <document>
    <h>На Херсонщині працівники ДБР затримали двох посадовців військової частини, яких підозрюють у вимаганні грошей у захисників за нарахування їм фіктивних «бойових» виплат. За даними правоохоронців, протягом 2024 року вони отримали майже півтора мільйона гривень.</h>
    <p>Про це 26 березня у Facebook повідомило Теруправління ДБР у Мелітополі.</p>
    <p>За даними слідства, підозрювані — командир взводу забезпечення та начальник автотранспортного підрозділу. Вони пропонували військовослужбовцям оформлення підвищених виплат за нібито виконання «завдань» у районі бойових дій, хоча насправді вони там не перебували.</p>
    <p>За свої послуги посадовці вимагали до 30 тисяч гривень щомісяця. Гроші отримували безготівково – переказами на банківські картки. Загалом у незаконній схемі брали участь 12 людей.</p>
    <p>Обом посадовцям повідомили їм про підозру в отриманні неправомірної вигоди. Їм загрожує до 10 років позбавлення волі з конфіскацією майна. Наразі вирішують питання щодо обрання їм запобіжного заходу, йдеться у дописі.</p>
    <p>Раніше Херсонська обласна прокуратура повідомила, що головну бухгалтерку однієї з сільрад Херсонського району судитимуть за службову недбалість. Вона завдала збитків місцевому бюджету на понад 500 тис. грн.</p>
    <p>Підписуйтеся на новини Суспільне Херсон у WhatsApp, Facebook, Telegram, Viber, Instagram та YouTube.</p>
  </document>
</root>
