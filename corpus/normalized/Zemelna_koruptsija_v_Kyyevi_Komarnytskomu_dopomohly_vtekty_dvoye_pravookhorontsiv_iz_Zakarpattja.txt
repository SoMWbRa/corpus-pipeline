<root>
  <metadata>
    <source>Суспільне Новини | Suspilne Novyny</source>
    <author>Анна Рибальська</author>
    <title>Земельна корупція в Києві: Комарницькому допомогли втекти двоє правоохоронців із Закарпаття</title>
    <language>uk</language>
    <publication_time>2025-03-26T20:32+02:00</publication_time>
    <reference>https://suspilne.media/kyiv/980219-zemelna-korupcia-v-kievi-komarnickomu-dopomogli-vtekti-dvoe-pravoohoronciv-iz-zakarpatta/</reference>
  </metadata>
  <document>
    <h>Ексдепутату Київради Денису Комарницькому допомогли втекти за кордон двоє співробітників Управління департаменту стратегічних розслідувань Закарпатської області. Їх вже звільнили.</h>
    <p>Про це повідомляє Департамент стратегічних розслідувань Національної поліції України.</p>
    <p>Національна поліція, зокрема Департамент стратегічних розслідувань, були залучені до проведення масштабних розшукових заходів щодо фігуранта справи про земельну корупцію в Києві Дениса Комарницького.</p>
    <p>Зазначається, що правоохоронці дізнались про причетність двох співробітників Управління стратегічних розслідувань у Закарпатській області до його втечі.</p>
    <p>«Ці працівники вже звільнені з лав Національної поліції, а слідчі СБУ оголосили їм підозри. Також із займаної посади одразу звільнили керівника територіального управління», — йдеться в повідомленні.</p>
    <p>Раніше журналісти «Української правди» розповіли, що Денис Комарницький незаконно перетнув кордон з Румунією. Наразі він поселився в Австрії у Відні.</p>
    <h>Що відомо про справу про земельну корупцію у Києві</h>
    <p>6 лютого НАБУ та САП провели операцію «Чисте місто» для викриття причетних столичних посадовців до корупції в земельній та бюджетній сферах міста. За даними слідства, учасники схеми знаходили перспективні земельні ділянки та реєстрували на підконтрольних осіб право власності на споруди, яких там ніколи не існувало. Надалі до міськради подавали заяви про надання права власності для обслуговування цих споруд, що давало змогу уникати торгів.</p>
    <p>Серед підозрюваних: ексдепутат Київради Денис Комарницький, заступник голови КМДА Петро Оленич, голова комісії з земельних питань Михайло Терентьєв, член комісії Олена Марченко та інші учасники.</p>
    <p>Загалом десятеро людей отримали підозру у справі про земельну корупцію. Семеро із них затримані. Ймовірного керівника злочинної організації Дениса Комарницького наразі розшукували. Згодом в НАБУ повідомили, що його оголосять в міжнародний розшук.</p>
    <p>7 лютого Вищий антикорупційний суд обрав запобіжні заходи підозрюваним у земельній корупції столичним посадовцям.</p>
    <p>Зокрема, заступника голови Київської міської держадміністрації Петра Оленича суд відправив під варту на два місяці — до 6 квітня, із можливістю внесення 15 мільйонів гривень застави. Згодом він вийшов із СІЗО під заставу. Його звільнили з КМДА на початку березня.</p>
    <p>10 лютого НАБУ і САП у межах операції «Чисте місто» провели низку обшуків. Правоохоронці побували у повʼязаних з організатором злочинної схеми громадян. Під час обшуків правоохоронці, зокрема, знайшли в банківських скриньках понад 6,4 млн доларів США, 630 тис. євро та 800 тис. гривень.</p>
    <p>Нещодавно Bihus.Info отримали розсекречені прослуховування фігурантів цієї справи. Йдеться про депутатів Київради, співробітників КМДА і ексдепутата Київради Дениса Комарницького. Журналісти опублікували деталі про їхні звʼязки. Також встановили інших представників столичної влади, які входили до «команди Комарницького».</p>
  </document>
</root>
