<root>
  <metadata>
    <source>Суспільне Новини | Suspilne Novyny</source>
    <author>Суспільне</author>
    <title>Російські війська обстріляли Покровськ та Іванопілля на Донеччині 26 березня — поранені двоє людей</title>
    <language>uk</language>
    <publication_time>2025-03-26T18:19+02:00</publication_time>
    <reference>https://suspilne.media/donbas/980155-rosijski-vijska-obstrilali-pokrovsk-ta-ivanopilla-na-doneccini-26-berezna-poraneni-dvoe-ludej/</reference>
  </metadata>
  <document>
    <h>Російські війська обстріляли місто Покровськ Донецької області та село Іванопілля Костянтинівської громади 26 березня. Внаслідок цього поранені двоє чоловіків.</h>
    <p>Про це повідомила Суспільне Донбас телефоном 26 березня представниця Донецької обласної прокуратури Олена Руденко.</p>
    <p>«Близько 10 години російські війська скерували “FPV-дрон” на житлову забудову Покровська. 49-річний містянин отримав мінно-вибухову травму, осколкове поранення стегна та рвані рани грудної клітини», — уточнила Олена Руденко.</p>
    <p>Речниця також розповіла, що о 15:00 в селі Іванопілля в результаті обстрілу зі ствольної артилерії у власній оселі 50-річний чоловік отримав мінно-вибухову травму та різані рани.</p>
    <p>За даними представниці облпрокуратури, правоохоронці розпочали досудове розслідування за ч. 1 ст. 438 КК України — воєнний злочин.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
</root>
