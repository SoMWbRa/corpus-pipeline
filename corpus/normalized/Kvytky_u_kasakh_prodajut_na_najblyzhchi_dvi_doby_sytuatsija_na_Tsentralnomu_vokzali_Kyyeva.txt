<root>
  <metadata>
    <source>Суспільне Новини | Suspilne Novyny</source>
    <author>Марія Харченко</author>
    <title>Квитки у касах продають на найближчі дві доби: ситуація на Центральному вокзалі Києва</title>
    <language>uk</language>
    <publication_time>2025-03-25T14:10+02:00</publication_time>
    <reference>https://suspilne.media/kyiv/979019-kvitki-u-kasah-prodaut-na-najblizci-dvi-dobi-situacia-na-centralnomu-vokzali-kieva/</reference>
  </metadata>
  <document>
    <h>Сьогодні, 25 березня, залізничний вокзал у Києві працює у посиленому режимі. Черги в касах контролюють працівники УЗ, поїзди рухаються згідно із графіком.</h>
    <p>Про це повідомляє пресслужба Укрзалізниці.</p>
    <p>Зазначається, що в Києві зафіксовано найвищий пасажиропотік. Станом на 12 годину у чергах стояло 15-20 людей. Квитки у касах продають тільки на найближчі дві доби — 25 та 26 березня. Пасажирам, які очікують у чергах, пропонують воду та чай.</p>
    <p>«На найбільших вокзалах працюють помічники — вокзальні “янголи”, їх легко знайти завдяки помаранчевому одягу. Вони проконсультують і нададуть необхідну допомогу за потреби», — йдеться у повідомленні.</p>
    <p>Ще в Укрзалізниці поінформували, що квитки в касах насамперед продаються військовослужбовцям, літнім людям та пасажирам з дітьми. Залізничне сполучення залишається стабільним, усі поїзди курсують за розкладом.</p>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки. Зокрема, в УЗ пояснили, що для того, щоб здати квиток, потрібно хоча б за годину до відправлення рейсу надіслати на електронну пошту services.uz.gov.ua@gmail.com скан-копію або чітке фото квитка та контактний номер телефону. Заявку про повернення опрацюють протягом 3 діб з моменту відновлення роботи систем.</p>
  </document>
</root>
