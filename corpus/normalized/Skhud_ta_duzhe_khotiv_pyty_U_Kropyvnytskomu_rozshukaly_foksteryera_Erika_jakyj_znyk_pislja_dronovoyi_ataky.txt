<root>
  <metadata>
    <source>Суспільне Новини | Suspilne Novyny</source>
    <author>Наталія Сарафанова, Ірина Полулях</author>
    <title>«Схуд та дуже хотів пити». У Кропивницькому розшукали фокстерʼєра Еріка, який зник після дронової атаки</title>
    <language>uk</language>
    <publication_time>2025-03-26T21:05+02:00</publication_time>
    <reference>https://suspilne.media/kropyvnytskiy/980065-shud-ta-duze-hotiv-piti-u-kropivnickomu-rozsukali-foksterera-erika-akij-znik-pisla-dronovoi-ataki/</reference>
  </metadata>
  <document>
    <h></h>
    <h>У Кропивницькому повернули додому фокстерʼєра Еріка, якого пʼять днів шукали після дронової атаки. Пес зник в ніч на 20 березня, коли російська армія атакувала місто 21 дроном. Собака злякався вибухів і втік.</h>
    <p>Про це Суспільному розповів господар тварини Віталій Понура.</p>
    <p>За інформацією чоловіка, у ніч на 20 березня один з «шахедів» впав на його городі. Вибухом пошкодило помешкання, металевий паркан та сарай, у якому ховався Ерік. Щоб розшукати пса, обʼїздив усе місто, написав оголошення в соцмережі, долучив до пошуків знайомих.</p>
    <q>«Вибух від “шахеда” стався у пʼяти метрах від сараю, де Ерік завжди ховався від грому. Собака так злякався, що вибіг за пошкоджені ворота. Такі атаки не те що собаки, а й люди бояться».</q>
    <p>Знайти Еріка допомогли штани, розповів Віталій Понура. Їх він залишив у місці, де бачили схожого собаку і сподівався, що той почує запах господаря.</p>
    <q id="e1">«Фотографію собаки і мій номер телефона побачила Женя, яка живе на вулиці Соборна. Вона розповіла, що Ерік боявся всіх людей і нікого не підпускав до себе. Я взяв з собою штани і залишив на тому місці, де його бачили. Подумав, якщо це Ерік, то він буде мене чекати. Згодом мені зателефонували і сказали: «Ерік тут, він спить на твоїх штанах».</q>
    <p>Зі слів чоловіка, фокстерʼєр одразу згадав його.</p>
    <q>«Він до мене повернувся і почав стрибати всюди – по руках, по голові. Так багато було радості і в мене, і в нього. За цей час він схуд, хотів їсти, а особливо, як виявилось, пити. Але я не розумів цього, доки ми не прийшли додому – він випив пів каструлі води».</q>
    <p>Тепер під час повітряних тривог, сказав, братиме Еріка з собою до сховища та на роботу.</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
