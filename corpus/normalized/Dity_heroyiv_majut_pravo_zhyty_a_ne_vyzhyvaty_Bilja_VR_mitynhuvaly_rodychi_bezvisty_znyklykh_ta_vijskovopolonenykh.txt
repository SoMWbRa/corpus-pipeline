<root>
  <metadata>
    <source>Суспільне Новини | Suspilne Novyny</source>
    <author>Анна Рибальська, Дарина Коломієць</author>
    <title>«Діти героїв мають право жити, а не виживати». Біля ВР мітингували родичі безвісти зниклих та військовополонених</title>
    <language>uk</language>
    <publication_time>2025-03-25T14:39+02:00</publication_time>
    <reference>https://suspilne.media/kyiv/979007-diti-geroiv-maut-pravo-ziti-a-ne-vizivati-bila-vr-mitinguvali-rodici-bezvisti-zniklih-ta-vijskovopolonenih/</reference>
  </metadata>
  <document>
    <h>Біля Верховної Ради зібрались більше сотні родичів безвісти зниклих та полонених. Вони виступають проти закону про виплати військовим із розпорядженням.</h>
    <p>Про це 25 березня повідомляє кореспондентка Суспільного.</p>
    <p>Протестувальники виступають проти закону №3995, який президент Володимир Зеленський підписав ще в листопаді 2024 року.</p>
    <p>Згідно із законом, що військовослужбовець може визначити, хто отримуватиме виплати, якщо він потрапить в полон чи буде безвісти зниклим.</p>
    <p>Якщо особистого розпорядження немає, кошти отримуватимуть члени родини рівними частками. Проте загальна сума виплат не перевищуватиме 50% грошового забезпечення. Решта коштів чекатиме на повернення військового або буде включена до спадщини.</p>
    <p>Мітингувальники вважають, що дія закону не має поширюватись на тих, хто зник до його прийняття.</p>
    <p>Чоловік Марʼяни безвісти зник у вересні 2023 року. Жінка зауважує, що у військового взагалі не було можливості залишити розпорядження.</p>
    <p>«Я підпадаю під частину населення, яка буде отримувати 12 тисяч гривень, щоб підняти дітей 3 та 7 років. Працюю цілодобово заради них. Я дружина героя, а не просто мати-одиначка. Діти героїв мають право жити, а не виживати», — сказала вона.</p>
  </document>
</root>
