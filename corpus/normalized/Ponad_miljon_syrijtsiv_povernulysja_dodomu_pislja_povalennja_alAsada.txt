<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Понад мільйон сирійців повернулися додому після повалення аль-Асада</title>
    <language>uk</language>
    <publication_time>2025-03-25T00:59+02:00</publication_time>
    <reference>https://suspilne.media/978645-ponad-miljon-sirijciv-povernulisa-dodomu-pisla-povalenna-al-asada/</reference>
  </metadata>
  <document>
    <h>Після повалення режиму Асада в Сирії, починаючи з 2025 року до своїх домівок повернулося приблизно 1,2 мільйона сирійців. За прогнозами ООН, до кінця року ця кількість може сягнути 3,5 мільйона.</h>
    <p>Про це повідомляє Euronews з посиланням на дані Міжнародної організації з міграції.</p>
    <p>За інформацією видання, серед тих, хто повернувся, налічується 885 тисяч внутрішньо переміщених осіб і 302 тисячі біженців. Половина сирійців, які повернулися з-за кордону, приїхали з Лівану, 22% — з Туреччини, а 13% — з Іраку. Водночас понад чверть людей проживають у пошкоджених або недобудованих будинках.</p>
    <p>Раніше режим Башара Асада обіцяв забезпечити «безпечне повернення», але багато сирійців стикнулися з арештами або були примусово призвані до армії.</p>
    <p>ООН та гуманітарні організації зазначають, що сирійці, які повернулися, постають перед труднощами в адаптації через нестачу необхідних послуг, безпекові ризики та проблеми з документами. У країні досі залишається приблизно 7 мільйонів переселенців. Економічна ситуація ускладнює надання допомоги через брак фінансів, відсутність електроенергії та нестачу ресурсів.</p>
    <p>Станом на середину березня зібрали лише 12,5% від запланованих $1,25 мільярда для допомоги Сирії. Ці кошти мають спрямувати на забезпечення житлом, товарами першої потреби, чистою водою, санітарією, продуктами харчування та підтримку сільського господарства.</p>
    <p>Останні бої на півночі, півдні та узбережжі Сирії змусили тисячі людей знову покинути свої домівки, що ще більше ускладнило доставку гуманітарної допомоги.</p>
    <p>Попри певну стабілізацію після повалення Асада повстанцями на початку грудня 2024 року, у березня 2025 року в країні знову спалахнули сутички між прихильниками Асада (алавітами) та урядовими силами безпеки.</p>
    <p>За даними Сирійської обсерваторії з прав людини, що базується у Великій Британії, ці бої стали одними з найкривавіших за останнє десятиліття — протягом кількох днів загинуло понад тисячу людей.</p>
    <h>Що відомо про повалення режиму Асада в Сирії</h>
    <p>Сирійські повстанці зранку 8 грудня 2024 року оголосили про звільнення Дамаска. Президент країни Башар Асад покинув столицю. Reuters, посилаючись на дані сервісу Flightradar24, а також на двох неназваних співрозмовників у Сирії повідомляло, що літак Асада міг зазнати трощі. Однак агентству не вдалося підтвердити, що на борту міг бути Башар Асад.</p>
    <p>За даними ГУР Міноборони України, інформацію про «смерть» президента Сирії Башара Асада в авіакатастрофі поширила РФ, щоб прикрити свою операцію з його порятунку.</p>
    <p>Премʼєр-міністр Сирії Мухаммад Газі аль-Джалалі заявив, що готовий співпрацювати з будь-яким керівництвом, обраним сирійським народом, та вживати будь-яких заходів щодо передачі влади.</p>
    <p>У Міністерстві закордонних справ Росії заявили, що у результаті переговорів з низкою сирійських повстанців Башар Асад вирішив передати владу «мирним шляхом» та покинув країну.</p>
    <p>Увечері 8 грудня російські державні ЗМІ повідомили з посиланням на джерела про те, що Асад, який залишив Сирію після взяття повстанцями Дамаска та інших великих міст, прибув до Росії, де отримав притулок — це рішення ухвалене Володимиром Путіним.</p>
  </document>
</root>
