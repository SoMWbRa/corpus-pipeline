<root>
  <metadata>
    <source>Суспільне Новини | Suspilne Novyny</source>
    <author>Дарʼя Кінша, Анна Железняк</author>
    <title>Зеленський: «Очікуємо, що США забезпечать безумовну тишу в Чорному морі»</title>
    <language>uk</language>
    <publication_time>2025-03-26T21:53+02:00</publication_time>
    <reference>https://suspilne.media/980217-zelenskij-ocikuemo-so-ssa-zabezpecat-bezumovnu-tisu-v-cornomu-mori/</reference>
  </metadata>
  <document>
    <h>Президент Володимир Зеленський заявив, що Україна очікує, що американська сторона забезпечить «безумовний характер тиші» у Чорному морі.</h>
    <p>Про це він сказав під час зустрічі з французьким лідером Еммануелем Макроном в Парижі 26 березня.</p>
    <p>Зеленський зазначив, що наразі щодо домовленості про припинення вогню в Чорному морі та мораторію на удари по енергетичних обʼєктах залишаються питання «технічного характеру», зокрема питання моніторингу. Водночас щодо «тиші» в морі, за словами глави держави, ситуація складніша.</p>
    <q>«Москва намагається вписати якісь додаткові умови в домовленість, яка не містить передумов. Тож очікуємо, що американська сторона забезпечить безумовний характер тиші на морі», — зазначив Зеленський.</q>
    <p>Президент України наголосив, що санкційний тиск на Росію має продовжуватися допоки триває російська окупація.</p>
    <q>«Зараз точно не час зменшувати тиск на Росію чи послаблювати нашу єдність заради миру. Нам потрібно більше сильних спільних кроків заради того, щоб мир був: справедливий, сталий. Санкції проти Росії повинні залишатися чинними та посилюватися стільки, кільки буде тривати російська окупація», — заявив він.</q>
    <p>25 березня президент України Володимир Зеленський прокоментував заяви Кремля про те, що угода щодо безпеки у Чорному морі почне діяти після зняття санкцій з російських виробників та експортерів продовольства та на те, що заборона на удари по енергетиці начебто діє з 18 березня.</p>
    <p>Український президент нагадав, що раніше очільник Кремля Володимир Путін відхилив пропозицію щодо повного тимчасового припинення вогню, на яку погодилася Україна. І тоді, наголосив Зеленський, Росія за це не отримала жодних санкцій.</p>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
    <p>Президент України Володимир Зеленський підтвердив, що в Саудівській Аравії досягли домовленостей щодо тиші в Чорному морі та заборони на удари по енергетичній інфраструктурі. За його словами, ембарго може почати діяти одразу після оприлюднення заяв зі сторони Білого дому.</p>
    <h></h>
  </document>
</root>
