<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Трамп відреагував на витік обговорень щодо ударів по Ємену</title>
    <language>uk</language>
    <publication_time>2025-03-25T04:17+02:00</publication_time>
    <reference>https://suspilne.media/978653-tramp-vidreaguvav-na-vitik-obgovoren-sodo-udariv-po-emenu/</reference>
  </metadata>
  <document>
    <h>Президент США Дональд Трамп заявив, що йому нічого не відомо про те, що члени його команди національної безпеки випадково додали головного редактора The Atlantic Джеффрі Голдберга у чат, де обговорювали удар США по Ємену.</h>
    <p>Слова Трампа наводить американський телеканал CNN.</p>
    <q>«Я нічого про це не знаю. Я не великий шанувальник Atlantic. Для мене це журнал, який припиняє роботу. Я думаю, що це не дуже журнал», — сказав президент журналістам у кімнаті Рузвельта.</q>
    <p>Після того, як репортер пояснив, що повідомлення, в яких фігурував Голдберг, стосувалися військових планів проти повстанців-хуситів у Ємені, Трамп відповів, що про інцидент дізнався від журналістів, а атака була дуже ефективною.</p>
    <p>Проте джерела CNN стверджують, що Дональда Трампа вдень поінформували про історію з шеф-редактором Atlantic.</p>
    <p>Низка демократів закликали провести слухання в Конгресі після того, як стало відомо, що журналіст The Atlantic випадково потрапив в чат високопосадовців США, де обговорювали удари по Ємену.</p>
    <h>Детальніше про інцидент</h>
    <p>Головний редактор американського видання The Atlantic Джеффрі Голдберг видав матеріал, у якому від першої особи розповідає, як його випадково додали до чату в Signal з обговорення ударів США по Ємену.</p>
    <p>За словами журналіста, у групі перебували 18 людей, серед яких: посадовці Ради нацбезпеки США, представник Трампа з питань Близького Сходу Стів Віткофф та керівниця апарату Білого дому Сьюзі Вайлз. Голдберг припускає, що в чаті були присутні й держсекретар США Марко Рубіо, очільниця нацрозвідки Тулсі Габбард та міністр оборони Піт Гегсет.</p>
    <p>На це також відреагував і віцеголова Комітету з розвідки Сенату Марк Ворнер. Телеканал CNN наводить його слова, що адміністрація «грає швидко та безпідставно» з секретною інформацією, що ставить під загрозу безпеку американців.</p>
    <p>Водночас сенатор від Аризони Рубен Галлего висловив обурення щодо обробки секретної інформації та розкритикував адміністрацію Трампа</p>
    <h>Атака США на Ємен</h>
    <p>15 березня військові кораблі та реактивні літаки США завдавали ударів по всьому Ємену. Під прицілом була військова техніка та склади зі зброєю, пише газета The Washington Post. Трамп сказав, що це ескалація проти угруповання хуситів, котрі націлені на морські перевезення та американські війська в Червоному морі.</p>
    <p>За даними Reuters, щонайменше 31 людина загинула і 101 отримала поранення. У своїй заяві політичне бюро хуситів пообіцяло вжити заходів у відповідь і заявило, що напади не перешкодять їхній підтримці палестинців у Секторі Гази.</p>
  </document>
</root>
