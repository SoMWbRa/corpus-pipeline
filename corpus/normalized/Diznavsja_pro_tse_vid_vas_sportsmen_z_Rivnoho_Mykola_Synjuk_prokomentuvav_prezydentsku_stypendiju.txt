<root>
  <metadata>
    <source>Суспільне Новини | Suspilne Novyny</source>
    <author>Марʼяна Росоловська</author>
    <title>«Дізнався про це від вас»: спортсмен з Рівного Микола Синюк прокоментував президентську стипендію</title>
    <language>uk</language>
    <publication_time>2025-03-26T17:18+02:00</publication_time>
    <reference>https://suspilne.media/rivne/980031-diznavsa-pro-ce-vid-vas-sportsmen-z-rivnogo-mikola-sinuk-prokomentuvav-prezidentsku-stipendiu/</reference>
  </metadata>
  <document>
    <h>Параканоїст із Рівного Микола Синюк та його тренер Леонід Камлочук отримуватимуть президентську стипендію. Спортсмену та наставнику призначили її за бронзову нагороду на Паралімпіаді-2024 в Парижі.</h>
    <p>Про це Суспільному стало відомо з Указу президента України від 25 березня 2025 року.</p>
    <p>Згідно з документом, стипендії президента України отримуватимуть понад 100 спортсменів із паралімпійських і дефлімпійських видів спорту та їхніх тренерів. Розміри стипендій становлять від 7 до 15 тисяч гривень, залежно від досягнень.</p>
    <p>З Рівненщини серед стипендіатів — Микола Синюк та його тренер Леонід Камлочук. Вони щомісяця упродовж року отримуватимуть по 10 тисяч гривень.</p>
    <q>«Про стипендію дізнався щойно від вас. Лише позитивні враження. Як кажуть, “що заробили — те й отримуємо”. Стипендія була очікуваною, адже я став бронзовим призером на Паралімпійських іграх у Парижі. Тому це було лише питання часу. До речі, президентські стипендії я отримував і раніше», — поділився Микола Синюк.</q>
    <p>Нині Микола Синюк разом з Леонідом Камлочуком перебувають на тренувальному зборі в Туреччині. Готуються до наступних змагань, адже попереду Кубок світу, Чемпіонати Європи та світу.</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
</root>
