<root>
  <metadata>
    <source>Суспільне Новини | Suspilne Novyny</source>
    <author>Катерина Лазаревич</author>
    <title>Застава у понад 4,5 млн грн: суд обрав запобіжний захід забудовнику із Закарпаття</title>
    <language>uk</language>
    <publication_time>2025-03-26T19:20+02:00</publication_time>
    <reference>https://suspilne.media/uzhhorod/980201-zastava-u-ponad-45-mln-grn-sud-obrav-zapobiznij-zahid-zabudovniku-iz-zakarpatta/</reference>
  </metadata>
  <document>
    <h>Забудовнику із Закарпаття, якого підозрюють в ухиленні від сплати понад 40 мільйонів гривень податків, Київський апеляційний суд обрав запобіжний захід — заставу понад 4,5 мільйони гривень.</h>
    <p>Про це 26 березня повідомили на сайті Бюро економічної безпеки України.</p>
    <p>«В ході досудового розслідування детективи БЕБ встановили, що протягом 6 років підприємець будував багатоквартирні житлові будинки з вбудованими приміщеннями комерційного призначення. Згодом забудовник продав 62 обʼєкти нерухомості за готівку. Надалі, з метою приховування отриманих доходів, договори на продаж з власниками обʼєктів нерухомого майна розривалися», — йдеться у повідомленні.</p>
    <p>За даними слідства, право власності на 41 квартиру та 21 паркомісце оформлювалось за значно нижчими цінами за нібито витрачені кошти на будівництво. Отримані гроші забудовник не повертав покупцям.</p>
    <p>«Детективи БЕБ встановили, що забудовник здійснював підприємницьку діяльність без державної реєстрації як субʼєкт господарювання та без реєстрації платника податку на додану вартість. Така схема дала можливість забудовнику ухилитися від сплати понад 40 мільйонів гривень податків», — йдеться у повідомленні.</p>
    <p>Забудовнику повідомили про підозру за ч. 3 ст. 212 Кримінального кодексу України (умисне ухилення від сплати податків, зборів (обовʼязкових платежів) в особливо великих розмірах. Санкція статті — штраф від 255 тисяч гривень до 425 тисяч гривень з позбавленням права обіймати певні посади чи займатися певною діяльністю на строк до трьох років з конфіскацією майна. Частину нерухомого майна — арештовано.</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
</root>
