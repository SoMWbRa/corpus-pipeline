<root>
  <metadata>
    <source>Суспільне Новини | Suspilne Novyny</source>
    <author>Микола Карпенков</author>
    <title>Український захисник Максим Таловєров вибув до кінця сезону через травму коліна</title>
    <language>uk</language>
    <publication_time>2025-03-25T14:40+02:00</publication_time>
    <reference>https://suspilne.media/sport/979003-ukrainskij-zahisnik-maksim-taloverov-vibuv-do-kinca-sezonu-cerez-travmu-kolina/</reference>
  </metadata>
  <document>
    <h>Український захисник «Плімута» та збірної України Максим Таловєров достроково закінчив сезон через травму коліна. Про це повідомив головний тренер англійського клубу Мирон Мусліч.</h>
    <p>Таловєров зазнав травми коліна в матчі 38-го туру англійського Чемпіоншипу проти «Дерб». Епізод за участю українця стався на останніх хвилинах матчу, проте українець зміг його дограти, відігравши всі 90 хвилин на полі.</p>
    <p>Згодом Таловєров відправився на матчі збірної України в плейоф Ліги націй проти збірної Бельгії, проте після огляду медичним штабом національної команди вимушено відправився на лікування до Англії. В заявці збірної його замінив захисник американського «Остіна» Олександр Сваток.</p>
    <p>У вівторок, 25 березня, головний тренер «Плімуту» Мирон Мусліч повідомив, що Максим Таловєров достроково завершив сезон через травму коліна. Керманич зазначив, що попередньо захисник відновлюватиметься терміном до двох місяців.</p>
    <q>«Я думаю, що він буде недоступний на сім-вісім тижнів, це величезна втрата для нас. Максим дуже розчарований, тому що сезон закінчується, і він більше не може підтримувати нас. Ми всі пізнали Максима за останні два місяці: він — боєць, сильний духом, а також має хороший характер. Він дуже пригнічений, але це також можливість для нього відновитися, вилікуватися. Таловєров отримає повну підтримку “Плімута”, усіх нас», — сказав тренер.</q>
    <p>Українець вперше в карʼєрі вибув на тривалий термін через травму. В сезоні 2021/22 Таловєров пропустив два матчі через коронавірус, а в сезоні 2022/23 вибув на три матчі через перелом виличної кістки.</p>
    <p>Таловєров перейшов в «Плімут» в січні 2025 року. Трансфер українського захисника став найдорожчим в історії команди — 2 мільйони євро.</p>
    <p>З моменту переходу українець провів 11 матчів у складі «Плімута», в яких забив два голи. Зокрема Таловєров відзначився в матчі Кубка Англії проти «Манчестер Сіті».</p>
    <p>Через травму Таловєрова у «Плімута» залишилося три центральні захисники на кінець сезону 2024/25: Нікола Катіч, Віктор Палссон і Корнел Шукс. При цьому команда українця проводила матчі за схеми в три центральних захисники.</p>
    <p>Після 38 турів Чемпіоншипу «Плімут» посідає останнє місце в турнірній таблиці, маючи в своєму активі 33 очки. До рятівного 21-го місця його відділяє шість очок.</p>
  </document>
</root>
