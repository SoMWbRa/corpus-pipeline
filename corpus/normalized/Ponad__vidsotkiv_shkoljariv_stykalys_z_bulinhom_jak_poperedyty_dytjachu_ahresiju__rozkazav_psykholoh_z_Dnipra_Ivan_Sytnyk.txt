<root>
  <metadata>
    <source>Суспільне Новини | Suspilne Novyny</source>
    <author>Юлія Звягінцева</author>
    <title>Понад 50 відсотків школярів стикались з булінгом: як попередити дитячу агресію — розказав психолог з Дніпра Іван Ситник</title>
    <language>uk</language>
    <publication_time>2025-03-26T11:33+02:00</publication_time>
    <reference>https://suspilne.media/dnipro/979025-ponad-50-vidsotkiv-skolariv-stikalis-z-bulingom-ak-poperediti-ditacu-agresiu-rozkazav-psiholog-z-dnipra-ivan-sitnik/</reference>
  </metadata>
  <document>
    <h>Кожен другий школяр потерпав від булінгу. Такі результати загальнонаціонального дослідження Міністерства освіти та науки, проведеного у 2023-2024 роках. Агресивні школярі бʼють, принижують та цькують слабших. Вони роблять це групами чи поодинці, як-от у Покрові на початку лютого. Конфлікт стався між 14-річною дівчиною та 10-річним хлопчиком. Старшокласниця знущалася з дитини. За це на її батьків склали адміністративний протокол.</h>
    <h>Суспільне розпитало дитячого психолога, чому діти можуть бути жорстокими та як запобігти такій поведінці.</h>
    <p>Основні причини булінгу серед дітей:</p>
    <ul>
      <li>бажання самоствердитися;</li>
      <li>проблеми у вихованні;</li>
      <li>вплив соціального середовища.</li>
    </ul>
    <p>За словами психолога, часто агресори самі переживають нестачу уваги, жорстоке поводження або відчувають невпевненість, тому намагаються компенсувати це приниженням інших. Одні підлітки домінують завдяки знанням та вмінням, а інші силою.</p>
    <p>«Школа та родина відіграють важливу роль у формуванні особистості. З початком повномасштабного вторгнення соціальні рамки для дітей дещо розмилися. Дорослі почали частіше вживати лайливі слова. Ми загалом нормалізували лайку. Йдеться про такі вислови, як вказівка напрямку для “військового російського корабля”. Діти слухають дорослих і теж лаються. У такий спосіб школярі відчувають часткову свободу у своїх негативних вчинках», – каже фахівець.</p>
    <p>Психолог розказав, що випадки булінгу серед школярів були завжди, проте раніше така агресія зустрічалася рідше. Зазначив, що нині діти довше та частіше користуються гаджетами. Через це виникає дефіцит живого спілкування та навичок комунікації.</p>
    <p>«Раніше діти виплескували свою енергію на вулиці. Вони гуляли, бігали, було дуже багато гуртків. Зайва енергія йшла у творчі заняття. Зараз додаткові заняття переважно стали платними і з цим складніше. Діти все частіше сидять у соціальних мережах, а контент там може бути різним», – розповідає психолог.</p>
    <p>Важливу роль відіграє і груповий тиск: діти можуть брати участь у булінгу, щоб не стати жертвою або отримати схвалення однолітків.</p>
    <p>За даними платформи Опендатабот, лише минулого року в Україні склали 219 протоколів за булінг. Порушники це переважно діти віком 14-16 років. Психолог пояснив, чому агресія характерна саме для підлітків.</p>
    <p>«Війна, соціальні негаразди та правила, економічні труднощі в родинах, гормональні зміни – все впливає на дітей. Для батьків вони можуть відійти на другий план, тож переживають свої проблеми самостійно. Це може стати причиною агресії до молодших та слабших», – каже Іван Ситник.</p>
    <p>Як вберегти дитину від булінгу та попередити агресію Психолог розповів, що вберегти дитину від негативного впливу досить складно, проте її варто навчити правильно реагувати на можливі цькування. Він радить пояснити, що проблему можна вирішити, якщо школяр своєчасно розкаже про неї дорослим.</p>
    <p>«Варто вибудувати довірливі стосунки з дитиною, щоб вона не боялась та говорила про можливі проблеми. Треба навчити малечу довіряти дорослим. Вона може розказати про проблему батькам або ж вчителям. Водночас батькам та вчителям треба бути уважними до почуттів та настрою дитини», – каже дитячий психолог.</p>
    <p>Що ж стосується агресорів, їхню поведінку теж можна та потрібно коригувати.</p>
    <p>«Агресію можна перенаправити. Я раджу знайти підлітку заняття до душі. Записати його на якість додаткові заняття чи гуртки. Також важливо звернутися до спеціаліста для консультації», – додав психолог.</p>
    <p>Нагадаємо, що цькування – це адміністративне порушення. Відповідальність настає з 16 років. До цього віку штраф мають сплатити батьки. Сума: від 850 до 3400 гривень.</p>
    <p>Читайте нас у Telegram: Суспільне Дніпро</p>
  </document>
</root>
