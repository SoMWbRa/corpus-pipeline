<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>Тайвань створив бойовий безпілотний катер за українським зразком</title>
    <language>uk</language>
    <publication_time>2025-03-26T02:51+02:00</publication_time>
    <reference>https://suspilne.media/979463-tajvan-stvoriv-bojovij-bezpilotnij-kater-za-ukrainskim-zrazkom/</reference>
  </metadata>
  <document>
    <h>Тайвань представив свій перший безпілотний катер Endeavor Manta, розроблений за аналогією з українськими морськими дронами, які ефективно застосовуються у війні проти Росії.</h>
    <p>Про це повідомляє The War Zone.</p>
    <p>Катер, обладнаний системами штучного інтелекту та автономної навігації, призначений для оборони острова від можливого вторгнення з боку Китаю.</p>
    <p>Презентація Endeavor Manta відбулася в порту Гаосюн на півдні Тайваню під час урочистої церемонії спуску на воду, організованої Тайванською суднобудівною корпорацією.</p>
    <p>Згідно з повідомленнями місцевих ЗМІ, розробка катера стартувала минулого року та була натхненна досвідом України, яка активно використовує морські дрони для атак на російські кораблі та військові обʼєкти РФ.</p>
    <p>Endeavor Manta має довжину 8,6 метра, ширину 3,7 метра та водотоннажність понад пʼять тонн при повному завантаженні. Його корпус виготовлений з армованого пластику із застосуванням технологій зниження помітності. Два підвісні двигуни забезпечують максимальну швидкість понад 35 вузлів.</p>
    <p>Катер оснащений сучасними системами звʼязку, включаючи 4G, радіостанції прямої видимості та супутниковий звʼязок. У разі втрати сигналу він здатен автономно повернутися на базу.</p>
    <p>Серед функцій катера — робота в режимі рою, система уникнення зіткнень, автоматичне розпізнавання цілей і механізм самознищення для запобігання потрапляння до рук противника.</p>
    <p>Endeavor Manta планується оснастити легкими торпедами для ураження ворожих кораблів. Після використання боєприпасів катер зможе атакувати цілі шляхом тарана, завдяки боєголовці, інтегрованій у носову частину.</p>
  </document>
</root>
