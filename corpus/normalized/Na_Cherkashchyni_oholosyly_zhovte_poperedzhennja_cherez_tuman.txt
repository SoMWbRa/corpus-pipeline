<root>
  <metadata>
    <source>Суспільне Новини | Suspilne Novyny</source>
    <author>Катерина Костюк</author>
    <title>На Черкащині оголосили «жовте» попередження через туман</title>
    <language>uk</language>
    <publication_time>2025-03-25T09:24+02:00</publication_time>
    <reference>https://suspilne.media/cherkasy/978679-na-cerkasini-ogolosili-zovte-poperedzenna-cerez-tuman-6/</reference>
  </metadata>
  <document>
    <h>У Черкасах та по області протягом дня 25 березня прогнозують туман. Видимість буде погіршена — 200-500 метрів.</h>
    <p>Туман очікується до кінця доби, розповів Суспільному начальник обласного гідрометцентру Віталій Постригань.</p>
    <p>За словами синоптика, туман прогнозують по всій території Черкащини протягом усього дня 25 березня:</p>
    <q>«До кінця дня 25 березня по Черкаській області та у місті Черкаси утвориться туман, видимість буде погіршена — 200-500 метрів», — зазначив він.</q>
    <p>Зі слів метеоролога, така погода відповідає першому рівню небезпечності — «жовтому». Це означає, що погодні умови будуть такими, що можуть призвести до перебоїв в електропостачанні та русі транспорту.</p>
    <p>За прогнозом синоптиків, 25 березня буде хмарно, вітряно, час від часу дощитиме. Температура вночі становитиме 3-8º тепла, вдень — 11-16º.</p>
    <p>Віталій Постригань розповів, що туман може бути різної густини, відтак обмежувати видимість на різні відстані:</p>
    <q>«Якщо дальність видимості становить 500-1000 метрів, туман вважається слабким, 50-500 метрів — помірним і менш як 50 метрів — сильним. Сильний туман становить найбільшу небезпеку при проїзді перехресть і, особливо, залізничних переїздів. Через нього водій не бачить дорожні знаки, погано помічає світлові сигналізації. Окрім зниження видимості, туман здатний піднести автомобілістам низку труднощів. По-перше, при низькій видимості важко визначити реальну відстань до обʼєкта. По-друге, в тумані спотворюються кольори. У сильному тумані жовтий колір здається червоним, а зелений — жовтіє».</q>
    <p>Читайте нас у Telegram</p>
    <p>Дивіться нас на YouTube</p>
    <p>Підписуйтеся на WhatsApp</p>
    <p>Вподобайте наш Instagram</p>
  </document>
</root>
