<root>
  <metadata>
    <source>Суспільне Новини | Suspilne Novyny</source>
    <author>Максим Журавель</author>
    <title>Допомагав армії РФ окуповувати Крим: в Україні під суд відправили севастопольця</title>
    <language>uk</language>
    <publication_time>2025-03-26T13:29+02:00</publication_time>
    <reference>https://suspilne.media/crimea/979809-dopomagav-armii-rf-okupovuvati-krim-v-ukraini-pid-sud-vidpravili-sevastopolca/</reference>
  </metadata>
  <document>
    <h>В Україні судитимуть керівника громадської організації «мотоклуб Нічні вовки Севастополь». У лютому 2014 року підозрюваний, разом з іншими учасниками організації, приєднався до «самооборони Севастополя».</h>
    <p>Читайте цей матеріал кримськотатарською</p>
    <p>Про це прокуратура Криму та Севастополя повідомила у своєму Telegram-каналі.</p>
    <p>Там зазначили, що чоловік організовував створення блокпостів у Севастополі, координував дії підлеглих «бійців» стосовно патрулювання вулиць міста, спостереження за військовими частинами та штабом ВМС ЗСУ, виявлення проукраїнськи налаштованих громадян.</p>
    <p id="e1">«У березні 2014 року «командир» разом з очолюваним підрозділом, маючи при собі вогнепальну зброю, здійснив захоплення будівлі Севастопольської прокуратури з нагляду за додержанням законів у воєнній сфері, а надалі допомагав військовослужбовцям РФ у штурмі та захопленні розвідувального корабля ВМС України «Славутич», — йдеться у повідомленні.</p>
    <p>Вже 16 березня підозрюваний організовував охорону виборчих дільниць та забезпечував проведення у Севастополі незаконного «загальнокримського референдуму» стосовно приєднання півострова до складу РФ.</p>
    <p>Обвинуваченому загрожує до 15 років позбавлення волі.</p>
    <p>Підписуйтеся на новини Суспільне Крим у Telegram, WhatsApp та Facebook</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
