<root>
  <metadata>
    <source>Суспільне Новини | Suspilne Novyny</source>
    <author>Юлія Бараболя</author>
    <title>На Вінниччині відкрили безкоштовну школу операторів дронів для дітей</title>
    <language>uk</language>
    <publication_time>2025-03-25T18:30+02:00</publication_time>
    <reference>https://suspilne.media/vinnytsia/978071-na-vinniccini-vidkrili-bezkostovnu-skolu-operatoriv-droniv-dla-ditej/</reference>
  </metadata>
  <document>
    <h>На Вінниччині запрацювала «Дитяча школа операторів БПЛА». Її відкрили волонтери ГО «DronLad A.V.E.A.» за кошти міського конкурсу «Громадський бюджет». На реалізацію проєкту організація отримала 100 тисяч гривень.</h>
    <q>«Цей проєкт ми розробили для дітей середніх і старших класів, щоб залучати їх до новітніх технологій. Завдяки попереднім грантам у нас уже було обладнання, тому цієї суми вистачило для запуску», — розповів керівник ГО Андрій Родіонов.</q>
    <p>Навчання стартувало у березні, група налічує 12 дітей. Вони займаються двічі на тиждень. Практична частина триває 40 хвилин. Дітей ділять на підгрупи по три особи, кожна працює під керівництвом інструктора.</p>
    <q>«Перед польотом потрібно дотримуватися правил безпеки: відійти від дрона, перевірити пропелери, переконатися, що нікого немає поруч», — розповів головний інструктор Андрій Яновський.</q>
    <p>16-річний Дмитро Макарчук уже вдруге керує дроном.</p>
    <q>«Щоб злетіти, треба підняти лівий джойстик угору. Для управління використовуємо правий стік — вперед-назад, а лівий — для поворотів», — пояснив хлопець.</q>
    <p>Дмитро хоче стати військовим, як його батько, і вважає ці навички корисними.</p>
    <q>«Я вже освоїв базовий пілотаж, дізнався про будову дрона. Такі заняття цікаві, адже це дорога техніка і мені подобається нею керувати», — розповів хлопець.</q>
    <p>Курс триватиме місяць. По завершенні всі учасники отримають сертифікати. Потім наберуть нову групу охочих — їх, за словами організаторів, чимало.</p>
    <p>Підписуйтеся на новини Суспільне Вінниця у Facebook, Telegram, Viber, Instagram, YouTube та Whatsapp</p>
  </document>
</root>
