<root>
  <metadata>
    <source>Суспільне Новини | Suspilne Novyny</source>
    <author>Альона Рязанцева, Лариса Говина</author>
    <title>«Жора нас прикрив». Бій за Малу Рогань став останнім для Георгія Тарасенка: спогади про звільнення села</title>
    <language>uk</language>
    <publication_time>2025-03-25T18:33+02:00</publication_time>
    <reference>https://suspilne.media/kharkiv/424830-boi-za-zvilnenna-maloi-rogani-na-harkivsini-rik-potomu/</reference>
  </metadata>
  <document>
    <h>25 березня — річниця початку боїв за Малу Рогань на Харківщині. Звільнення села поблизу Харкова стало початком весняного контрнаступу українських сил. До цього військові тримали оборону та відбивали атаки росіян.</h>
    <p>Бій за Малу Рогань став останнім для засновника та командира підрозділу «Фрайкор» Георгія Тарасенка.</p>
    <p>Що про бої за Рогань розповідають його побратими — у матеріалі Суспільне Харків.</p>
    <h>Перші дні звільнення Малої Рогані</h>
    <p>Звільнення Малої Рогані почалося з боку харківської кільцевої дороги, розповідає боєць добровольчого підрозділу «Фрайкор» з позивним «Зуб».</p>
    <p>«Після двогодинної роботи артилерії, яка спалила багато техніки у цьому селі, ми пішли у наступ. Звідти, там розташований молокозавод Малороганський, ми йшли вздовж лісосмуги, трьома групами. Наша група була крайньою з цього боку. Ми зайшли у село. Дякувати артилерії, вона знищила техніку, тому що ми б вийшли прямо на танк, який тут стояв», — говорить боєць.</p>
    <p>Військові разом з командиром «Фрайкору» Георгієм Тарасенком закріпилися біля пʼятиповерхівки.</p>
    <p>«Ми, пʼятеро людей, заходили на підмогу розвідці 92-ї бригади. У тому числі тут був і Жора. Жора залишив нас трьох біля будинків, де поряд був спалений БТР. А сам пішов спілкуватися із розвідкою. Наша головна мета була — будинок, де росіяни дуже сильно закріпилися. Дім міцний, із цокольними поверхами», — пригадує «Зуб».</p>
    <h>Загибель командира Георгія Тарасенка</h>
    <p>Найзапекліші бої, говорить боєць «Зуб», розгорталися у провулку Стадіонному.</p>
    <p id="e1">«Жора нас прикрив. Ми з розвідкою потроху почали просуватися і зачищати підвали. Побачили, що з іншого боку стоїть ціла МТ-ЛБ. Коли Жора вийшов до цієї МТ-ЛБ, почали з цього будинку, який не подавав жодних ознак, почали летіти гранати. На жаль, тоді Жору і поранило. Підʼїхав наш танк, ми закидували дорогу «димами», — пригадує військовий.</p>
    <p>Георгій Тарасенко продумував усі дії підрозділу під час звільнення Малої Рогані та керував бійцями, каже його побратим Богдан Войцеховський.</p>
    <p>«До боїв за Малу Рогань у нас не було такого досвіду наступальних операцій, такого досвіду взаємодії з іншими підрозділами. У нас були до цього, по суті, тільки оборонні бої. Жорою була спланована і виконана наша частина завдань максимально вдало. Ми зайшли на вказані рубежі, закріпилися, зачистили», — говорить Войцеховський.</p>
    <p>«У росіян тут були суттєві втратити: понад 20 одиниць техніки було знищено. Плюс в Малій Рогані вбили командира 59-го танкового полку. Наш боєць його смертельно поранив. Нам вдалося захопити велику кількість документації внутрішніх підрозділів», — каже Войцеховський.</p>
    <p>«Бої за Малу Рогань розтягнулися: 25 березня — за сам населений пункт, 26 і 27 березня — зачистка навколишніх лісосмуг, були дуже важкі бої», — говорить Войцеховський.</p>
    <q>Читайте також: Лідеру «Фрайкору» Тарасенку, який загинув у боях за Харківщину, присвоїли звання Герой України</q>
    <p>Загибель командира та засновника підрозділу «Фрайкор» стала тяжкою втратою для бійців.</p>
    <p>«У моральному плані було важко пережити. Не вірилось, що могло таке статися. Це внесло немалі проблеми з відновленням управління і налагодженням боєздатності підрозділу. Повноцінно ми відновили боєздатність підрозділу і почали брати участь не тільки в оборонних, а й в наступальних операціях аж під кінець квітня 2022 року. Наші підрозділи тоді йшли у наступ у бік Сороківки, брали участь у весняному контрнаступі», — говорить Войцеховський.</p>
    <q>«Мені тільки сказали, що звільняли Рогань, я одразу заплакала. Такі молоді хлопці. Найдобріші слова, які тільки є у світі, можна побажати тільки. Низький вам уклін», — говорить місцева жителька Любов Рижикова.</q>
    <h>Що відомо про Георгія Тарасенка</h>
    <p>25 березня під час звільнення від російських окупантів села Мала Рогань у Харківській області загинув лідер і командир добровольчого підрозділу «Фрайкор» Георгій Тарасенко. Він йшов першим у складі бойової групи. У Тарасенка залишилася мати. Георгія поховали у Холодному Яру.</p>
    <p>Георгій Тарасенко — засновник громадської організації «Фрайкор» та однойменного добровольчого підрозділу. До напрямків діяльності ГО його голова відносив патріотичне виховання молоді, військовий вишкіл, участь у політичному та громадському житті.</p>
    <p>Підписуйтесь на новини Харкова та області в Telegram, WhatsApp, Facebook, Viber, Instagram, Youtube</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
