<root>
  <metadata>
    <source>Суспільне Новини | Suspilne Novyny</source>
    <author>Вікторія Горнова, Алла Бєдна</author>
    <title>До дня народження загиблого бійця «Азова» Дениса Пономаренка з позивним «Аскет» у Чернігові провели акцію</title>
    <language>uk</language>
    <publication_time>2025-03-26T19:32+02:00</publication_time>
    <reference>https://suspilne.media/chernihiv/979939-do-dna-narodzenna-zagiblogo-bijca-azova-denisa-ponomarenka-z-pozivnim-asket-u-cernigovi-proveli-akciu/</reference>
  </metadata>
  <document>
    <h></h>
    <h>У Чернігові 26 березня відбулась акція, присвячена дню народження загиблого військовослужбовця Дениса Пономаренка з позивним «Аскет». Чоловік служив в «Азові», загинув у березні 2022 року на Київщині. Цього дня люди з плакатами, фотографіями та цитатами бійця зібралися у двох мікрорайонах міста, розповіла координаторка акції Марта Короленко. Вони хотіли нагадати іншим про важливість памʼятати полеглих воїнів та зупинятися під час хвилини мовчання о 9-й ранку.</h>
    <p>З 2015 до 2017 року Денис Пономаренко служив в полку «Азов». Повернувшись до цивільного життя, займався національно-патріотичним вихованням дітей, був інструктором з військової підготовки для цивільного населення, каже Марта. З початком повномасштабного вторгнення «Аскет» долучився до підрозділу тероборони «Азов-Київ». Загинув 16 березня 2022 року на Київщині.</p>
    <p>Яна Тарнавська – родичка Дениса Пономаренка. В руках вона тримає плакат з його цитатою.</p>
    <q>«Сьогодні йому виповнилось би 29 років, вже третя роковина з його загибелі була нещодавно. “Хто не посміхається, той відтискається” – Денис був настільки енергійною, світлою людиною, що навіть після своєї смерті він не хотів, щоб ми тут тужили, щоб ми горювали за ним. Так, був такий час теж, але зараз ми маємо згадувати його з теплом, з посмішкою».</q>
    <q>«Кожного героя потрібно вшановувати і згадувати. І на кожну акцію ми намагаємось зробити новий плакат, щоб люди не забували і насправді памʼятали», — говорить Марта Короленко.</q>
    <p>Жінка пригадує, як у неї виникла ідея проводити таку акцію у своєму мікрорайоні.</p>
    <q>«Вони проводяться в місті Чернігів в центрі, але скажу по правді, що доїжджати до центру не дуже комфортно. І я задумалася над тим, що на районі Масани я ніколи не помічала, щоб люди зупинялися о девʼятій ранку і вшановували наших героїв. Я швиденько побігла на пошту, взяла картонку, власноруч зробила плакат і вийшла на пішохідний перехід».</q>
    <p>Тепер люди збираються на акції щосереди та щосуботи.</p>
    <q>«Я дружина полеглого героя Олександра Коноваленко на позивний “Груд”. Він прикривав поруч своїх побратимів, і інші хлопці вижили. А мій, на жаль, ні. Наші воїни, вони втратили своє життя. А життя – це не одна хвилина. То люди можуть просто схилити голову на одну хвилину», — розповіла учасниця акції Анастасія Коноваленко.</q>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
