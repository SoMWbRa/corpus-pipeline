<root>
  <metadata>
    <source>Суспільне Новини | Suspilne Novyny</source>
    <author>Андрій Коник</author>
    <title>«Білі янголи» евакуювали пʼятьох людей зі зруйнованого району Покровська</title>
    <language>uk</language>
    <publication_time>2025-03-25T14:56+02:00</publication_time>
    <reference>https://suspilne.media/donbas/979039-bili-angoli-evakuuvali-patoh-ludej-zi-zrujnovanogo-rajonu-pokrovska/</reference>
  </metadata>
  <document>
    <h>Пʼятьох жителів Покровська евакуювали бійці загону «Білий янгол». Люди мешкали у приватному секторі міста, який зруйнований через російські обстріли.</h>
    <p>Про це 25 березня повідомили на Facebook-сторінці поліції Донецької області.</p>
    <p>Людей евакуювали за заявками, розповів начальник відділу організації евакуацій в Донецькій області Геннадій Юдін.</p>
    <q>«Надійшли заявки на евакуацію від місцевих мешканців. Це літні люди, які мешкали у приватних будинках. Район повністю зруйнований. Дуже небезпечно занходитись в цих місцях. Поки є можливість нам заїхати, нашим колегам-волонтерам, не зволікайте», — розповів Юдін.</q>
    <p>Поліцейські вивезли з Покровська чотирьох жінок та одного чоловіка. Їхні будинки пошкоджені або зруйновані від російських обстрілів. Зокрема, чоловік вибирався із власного будинку через вікно, тому що вхід завалило внаслідок удару армії РФ.</p>
    <p>Людей евакуювали на броньованому авто. В момент, коли до машини сідала остання із пасажирок, поруч літали російські дрони-камікадзе, розповіли в поліції.</p>
    <q>«Група “Білий янгол” доставила евакуйованих до більш безпечного місця та передала волонтерам, які відвезли людей до шелтеру у Дніпропетровській області. Зараз усі врятовані громадяни – у безпеці», — написали на сторінці правоохоронці.</q>
    <p>Записатись на евакуацію «Білих янголів» з Покровська та Покровської громади можна за телефоном:</p>
    <p>+380 (66) 561-91-02.</p>
    <p>Читайте всі новини Донбасу в Telegram, WhatsApp, Facebook, YouTube, TikTok, Instagram</p>
  </document>
</root>
