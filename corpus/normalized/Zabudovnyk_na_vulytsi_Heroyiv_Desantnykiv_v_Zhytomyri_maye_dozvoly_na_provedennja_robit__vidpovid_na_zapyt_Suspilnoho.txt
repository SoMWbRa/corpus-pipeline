<root>
  <metadata>
    <source>Суспільне Новини | Suspilne Novyny</source>
    <author>Ілона Касаткіна, Таміла Бутко</author>
    <title>Забудовник на вулиці Героїв Десантників в Житомирі має дозволи на проведення робіт — відповідь на запит Суспільного</title>
    <language>uk</language>
    <publication_time>2025-03-26T16:22+02:00</publication_time>
    <reference>https://suspilne.media/zhytomyr/979979-zabudovnik-na-vulici-geroiv-desantnikiv-v-zitomiri-mae-dozvoli-na-provedenna-robit-vidpovid-na-zapit-suspilnogo/</reference>
  </metadata>
  <document>
    <h>Забудовник житлового комплексу «Панорама», що в Житомирі на вулиці Героїв Десантників,19, має дозвіл на проведення будівельних робіт і на прокладання інженерних мереж.</h>
    <p>Про це йдеться у відповідях Житомирської міської ради на запити Суспільного.</p>
    <p>Зокрема у відповіді за підписом заступниці Житомирського міської голови Світлани Ольшанської, яку Суспільне отримало 11 березня 2025 року, йдеться про те, що дозвіл на виконання будівельних робіт внесений до Реєстру Єдиної державної електронної системи.</p>
    <q id="e1">«Управлінням державного архітектурно-будівельного контролю Житомирської міської ради 10 квітня 2024 року за № ЖТ01224040136 внесено до Реєстру будівельної діяльності Єдиної державної електронної системи у сфері будівництва дозвіл на виконання будівельних робіт на обʼєкт: «Нове будівництво багатоквартирного житлового будинку з вбудовано-прибудованими приміщеннями громадського призначення за адресою: місто Житомир, вулиця Героїв Десантників, 19», — йдеться у відповіді за 11 березня.</q>
    <p>17 березня 2025 року Суспільне надіслало ще один інформаційний запит, щоб дізнатися, чи надавався дозвіл на прокладення інженерних мереж за межами зареєстрованої ділянки житлового комплексу «Панорама». Відповідь на цей запит Суспільне отримало 26 березня 2025 року. Міськрада за підписом Сергія Кондратюка, заступника Житомирського міського голови, зазначила, що проєктна документація на будівництво обʼєктів та змін до неї не потребують погодження державних органів, органів місцевого самоврядування та їх посадових робіт відповідно до статті 1 Закону України «Про регулювання містобудівної діяльності».</p>
    <p>У відповіді на запит йдеться, що комунальні підприємства «Житомирводоканал» та «Експлуатація штучних споруд» видали Технічні умови на приєднання систем водопостачання та водовідведення до централізованої мережі по вулиці Героїв Десантників.</p>
    <q>«Підключення інженерних мереж ЖК “Панорама” відбувається поза межами будівельного майданчика на значній відстані», — йдеться у відповіді на запит.</q>
    <p>Суспільне раніше писало, що 6 березня 2025 року жителі вулиці Героїв Десантників виступили проти розширення будівництва житлового комплексу «Панорама». За словами Оксани Романовської, голови ОСББ «Героїв Десантників, 17», розширення території будівництва обмежить доступ до дитячого майданчика та пішохідної зони. Представник забудовника сказав Суспільному, що роботи ведуться законно, але документи на підтвердження цього тоді не надав.</p>
    <p>Підписуйтеся, читайте, дивіться новини Житомирщини на наших платформах тут:</p>
    <p>Telegram | Instagram | Viber | Facebook | YouTube | WhatsApp</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
