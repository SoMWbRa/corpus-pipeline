<root>
  <metadata>
    <source>Суспільне Новини | Suspilne Novyny</source>
    <author>Дмитро Михайлов</author>
    <title>Укрзалізниця найближчим часом відновить онлайн-продаж квитків — голова правління компанії</title>
    <language>uk</language>
    <publication_time>2025-03-25T18:30+02:00</publication_time>
    <reference>https://suspilne.media/979323-ukrzaliznica-najblizcim-casom-vidnovit-onlajn-prodaz-kvitkiv-golova-pravlinna-kompanii/</reference>
  </metadata>
  <document>
    <h>Укрзалізниця найближчим часом планує запустити роботу онлайн-сервісів, які зазнали російської кібератаки. Наразі продаж квитків продовжується у касах.</h>
    <p>Про це у телемарафоні «Єдині новини» сказав голова правління компанії Олександр Перцовський.</p>
    <p>«Ми робимо все, щоб якомога швидше відновити це, не хочу давати чітку дату. В цілому рекомендуємо, якщо люди подорожують, сьогодні ще планувати приїзд до кас. Якщо вже подорож завтра і далі, то розраховуємо, що будуть відновлені онлайн-сервіси та всі зручно, як українці давно звикли, зможуть купити квитки в мобільному застосунку або на сайті», — сказав він.</p>
    <p>За його словами, УЗ посилила роботу залізничних кас та кількість працівників у них. Наприклад, у Києві замість 8 кас, які традиційно працювали, функціонують 18. Перцовський зазначив, що пріоритетно квитками забезпечуватимуть військових, людей з інвалідністю та з дітьми.</p>
    <p>Також він розповів, що поїзним бригадам наразі дозволено продавати квитки безпосередньо в потязі.</p>
    <p>«Тих, хто приїздять і, скажімо, не встигають в касі купити квиток, наші співробітники проводять безпосередньо до поїзда, всі поїзні бригади поінструктовані і можуть на місці посадити пасажира і оформити квитки. Те ж саме стосується невеликих населених пунктів, де каси на сьогодні не функціонують. Ми так само рекомендуємо безпосередньо підходити до поїздів, і наші поїзні бригади всіх розмістять, знайдуть місця, оформлять квиток на місці», — пояснив Перцовський.</p>
    <p>Голова правління УЗ нагадав, що попри масштабну кібератаку, всі поїзди курсують чітко за графіком. Крім того, за його словами, якщо людині відмовляють у продажі квитка, є можливість звернутись на гарячу лінію та в соцмережі компанії.</p>
    <h>Кібератака на Укрзалізницю</h>
    <p>23 березня Укрзалізниця повідомила про технічний збій в IT системі. За даними перевізника, не працює застосунок УЗ для купівлі квитків та перевірки рейсів. Також поки неможливо купити квитки через сайт. Не працюють замовлення додаткових послуг онлайн.</p>
    <p>Національний перевізник пояснював, як придбати чи здати квитки.</p>
    <p>24 березня в Укрзалізниці заявили, що онлайн-системи компанії зазнали масштабної тергетованої кібератаки. Їх відновлення триває.</p>
  </document>
</root>
