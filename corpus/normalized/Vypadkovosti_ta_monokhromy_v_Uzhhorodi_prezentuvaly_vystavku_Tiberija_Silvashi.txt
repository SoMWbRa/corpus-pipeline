<root>
  <metadata>
    <source>Суспільне Новини | Suspilne Novyny</source>
    <author>Марʼяна Русин, Вероніка Мороз</author>
    <title>«Випадковості та монохроми»: в Ужгороді презентували виставку Тіберія Сільваші</title>
    <language>uk</language>
    <publication_time>2025-03-26T10:34+02:00</publication_time>
    <reference>https://suspilne.media/uzhhorod/979595-vipadkovosti-ta-monohromi-v-uzgorodi-prezentuvali-vistavku-tiberia-silvasi/</reference>
  </metadata>
  <document>
    <h>Двадцять робіт художника Тіберія Сільваші представили на виставці в Ужгороді 25 березня. Експозицію розгорнули у Закарпатському музеї народної архітектури та побуту.</h>
    <p>Детальніше про те, які роботи представив художник — у матеріалі Суспільного.</p>
    <p>Два десятки картин художника Тіберія Сільваші презентували в обласному музеї народної архітектури та побуту. Тіберій Сільваші народився у Мукачеві. Він — лауреат національної премії Шевченка. Художник є представником Нової хвилі, працює у жанрі абстракціонізму.</p>
    <q>«Автор використовує будь-який підручний матеріал, який йому потрапляється. Тут у роботах бачимо нашарування матеріалу на матеріал, текстури на текстури, колір на колір, в результаті чого виникають такі абстрактні композиції. Скільки б людей не дивилося на ту чи іншу роботу, кожен може знайти у ній свій сюжет, інтерпретувати її по-своєму», — сказав директор музею Василь Коцан.</q>
    <p>Кураторкою виставки стала київська мисткиня Катерина Сита. Раніше експозицію представили у Києві та Запоріжжі. Після цього місцева художниця запропонувала Катерині привезти виставку в Ужгород.</p>
    <q>«Першим містом було Запоріжжя. Я везла і думала: “Боже, це 30 чи 40 кілометрів від фронту. Людям, мабуть, не до цього”. Але я наче привезла туди життя. Тобто якщо я туди привожу Тіберія, роботи, які так дорого коштують, і я не боюсь їх представляти, і Тіберій не боїться, то це дає людям віру і надію, що місто має жити. А тут трохи інша ситуація, тут виходить, що я привезла те, що близьке, наче повернула щось рідне. Це відчуття, наче я приєдналась до чогось дуже важливого», — розповіла Катерина Сита.</q>
    <p>Сам художник на відкриття виставки приїхати не зміг через хворобу, додала кураторка. Це вже друга персональна виставка Тіберія Сільваші в Ужгороді, розповів закарпатський художник Владислав Габда, який також працює у жанрі абстракціонізму.</p>
    <q>«Дуже багато моїх знайомих прийшли, яких я трохи привчаю до сучасного мистецтва, і зараз навіть на виставці підходять з такими очима і питають: “Славік, а нам це має подобатися?”. Кажу: “А в чому питання?”. Кажуть: “Ми гори звикли бачити, Закарпатська школа живопису”. Я кажу: “Тут є вікно. Можете побачити наші гори. А можете побачити осмислене, і здавалося б, випадкове мистецтво”. Але кожен міліметр цієї поверхні, Тібі-бачійом, земляком нашим, продуманий. Це дуже довга путь», — сказав Владислав Габда.</q>
    <p>Роберт Митричко — архітектор за фахом, каже: роботи Сільваші надихають, і деякі прийоми зможе використати у своїй професії.</p>
    <q>«Роботи, представлені тут, дивують своєю простотою та екстравагантністю. Раджу відвідувати подібні заходи. Тут можна обговорити мистецтво й подивитися на нього з іншого погляду», — поділився Роберт Митричко.</q>
    <p>Відвідувачка виставки Юлія Яковенко каже: «Мені дуже цікаво бачити українське абстрактне мистецтво. Я намагаюся не пропускати жодної виставки в місті й для мене це дуже цінно».</p>
    <p>Оглянути роботи Тіберія Сільваші можна до 13 квітня. На закритті, за словами кураторки виставки Катерини Ситої, планують провести лекцію, а також очікують, що на ньому вже буде і сам автор картин.</p>
    <p>Підписуйтеся на Суспільне Ужгород: Facebook, YouTube, Telegram, Viber, Instagram, Threads, WhatsApp, TikTok</p>
  </document>
</root>
