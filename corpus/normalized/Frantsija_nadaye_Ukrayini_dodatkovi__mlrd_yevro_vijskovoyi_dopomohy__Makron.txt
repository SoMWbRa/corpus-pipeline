<root>
  <metadata>
    <source>Суспільне Новини | Suspilne Novyny</source>
    <author>Дарʼя Кінша</author>
    <title>Франція надає Україні додаткові 2 млрд євро військової допомоги — Макрон</title>
    <language>uk</language>
    <publication_time>2025-03-26T20:47+02:00</publication_time>
    <reference>https://suspilne.media/980229-francia-nadae-ukraini-dodatkovi-2-mlrd-evro-vijskovoi-dopomogi-makron/</reference>
  </metadata>
  <document>
    <h>Франція надає Україні додаткові 2 мільярди євро військової допомоги.</h>
    <p>Про це заявив французький лідер Еммануель Макрон під час брифінгу з президентом Зеленським в Єлисейському палаці 26 березня.</p>
    <p>За його словами, Франція надасть Україні додаткові засоби протиповітряної оборони, ракети для винищувачів Mirage, «ракети наземного захисту Mistral», а також бронемашини VAB AMX-10 RX, дрони та танки. Крім цього Франція продовжуватиме співпрацювати з Україною в обміні розвідданими.</p>
    <q>«Ми будемо продовжувати забезпечувати Україну завдяки нашим новоствореним партнерствам у секторі оборони. Ці додаткові 2 мільярди євро підтримки – це частина нашого бажання мобілізувати всіх партнерів, які будуть присутні, щоб виконувати підтримку найближчим часом», — заявив Макрон.</q>
    <p>26 березня Зеленський прибув у Францію на зустріч з президентом Еммануелем Макроном, щоб обговорити підготовку саміту країн «коаліції охочих», готових надати Україні гарантії безпеки. Саміт відбудеться 27 березня у Парижі.</p>
    <h>«Коаліція охочих»</h>
    <p>15 березня Стармер провів онлайн-зустріч «коаліції охочих» з близько 25 світових лідерів, які погодилися сприяти встановленню миру в Україні. Приєдналися представники ЄС, НАТО, Канада, Австралія та Нова Зеландія.</p>
    <p>Також у зустрічі брав участь президент Зеленський, який після цього заявив, що через тиждень імовірно організують ще одну зустріч партнерів на підтримку України. Як сказав глава держави, важливо, що ці зустрічі на підтримку України стають «майже щотижневими».</p>
    <p>Bloomberg дізналося, що Велика Британія та Франція намагаються розробити план для зміцнення позиції України на переговорах щодо закінчення війни.</p>
  </document>
</root>
