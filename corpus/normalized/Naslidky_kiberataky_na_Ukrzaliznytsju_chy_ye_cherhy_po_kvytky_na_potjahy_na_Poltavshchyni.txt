<root>
  <metadata>
    <source>Суспільне Новини | Suspilne Novyny</source>
    <author>Катерина Семисал, Лілія Пархоменко</author>
    <title>Наслідки кібератаки на Укрзалізницю: чи є черги по квитки на потяги на Полтавщині</title>
    <language>uk</language>
    <publication_time>2025-03-26T20:39+02:00</publication_time>
    <reference>https://suspilne.media/poltava/980199-naslidki-kiberataki-na-ukrzaliznicu-ci-e-cergi-po-kvitki-na-potagi-na-poltavsini/</reference>
  </metadata>
  <document>
    <h></h>
    <h>В «Укрзалізниці» четверту добу працюють над усуненням наслідків кібератаки і відновленням продажу квитків онлайн. Поки придбати їх можна у касах. Через це у пікові періоди на деяких вокзалах, зокрема, Полтавщини утворюються черги.</h>
    <p>Про це Суспільному розповіли пасажири.</p>
    <p>Про технічний збій у роботі ІТ-системи «Укрзалізниці» повідомили зранку 23 березня. Відтоді тимчасово не працюють онлайн-сервіси. Зокрема, це продаж квитків через застосунок та сайт, замовлення послуг та довідкові послуги. Як повідомили у Telegram-каналі компанії, онлайн-системи зазнали масштабної таргетованої кібератаки.</p>
    <p>Онлайн-продаж квитків на потяги лишається недоступним.</p>
    <p>«Стояла 45 хвилин, я думаю, що це нормально на дану годину, це нічого. Їду я до міста Харків завтра. Раз в місяць, буває два рази», — прокоментувала пасажирка Тетяна Ісакова.</p>
    <p>Тим, хто очікує чергу до кас, на вокзалі безплатно пропонують чай.</p>
    <p>«Людей багато, зазвичай тут два, три, пʼять чоловік максимум. Ми купляли не тут, ми купляли на іншій станції квитки, це було простіше, ніж тут. Менше людей. Там черги точно нема, це станція Решетилівка», — розповів пасажир Іван.</p>
    <p>Коли саме вдасться повністю відновити роботу онлайн-сервісів, поки не відомо.</p>
    <p>«Вірю, що виходимо на фінішну пряму з усуненням наслідків масштабної кібератаки на систему “Укрзалізниці”. Не хочу загадувати, але наші фахівці четверту добу ефективно працюють день і ніч, щоб відновити всю інфраструктуру, і відразу, однозначно, повідомимо всім нашим споживачам, коли буде можливість онлайн купувати квитки», — повідомив голова правління АТ «Укрзалізниця» Олександр Перцовський.</p>
    <p>Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
</root>
