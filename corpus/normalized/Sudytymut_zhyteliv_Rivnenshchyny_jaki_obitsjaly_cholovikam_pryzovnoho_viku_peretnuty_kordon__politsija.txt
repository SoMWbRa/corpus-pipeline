<root>
  <metadata>
    <source>Суспільне Новини | Suspilne Novyny</source>
    <author>Савчук Юлія</author>
    <title>Судитимуть жителів Рівненщини, які обіцяли чоловікам призовного віку перетнути кордон — поліція</title>
    <language>uk</language>
    <publication_time>2025-03-26T18:06+02:00</publication_time>
    <reference>https://suspilne.media/rivne/980115-suditimut-ziteliv-rivnensini-aki-obicali-colovikam-prizovnogo-viku-peretnuti-kordon-policia/</reference>
  </metadata>
  <document>
    <h>У поліції області повідомили про те, що судитимуть двох жителів Рівненщини. За інформацією правоохоронців, вони у січні 2025 року обіцяли двом чоловікам призовного віку перетнути кордон за 10 тисяч гривень. Тоді їх затримали правоохоронці.</h>
    <p>Про це поінформувала інспекторка відділу комунікації поліції в області Катерина Пилипчук.</p>
    <p>За її інформацією, правоохоронці закінчили досудове розслідування та скерували до суду матеріали з обвинуваченням жителів Сарненського району, віком 33 та 21 рік.</p>
    <h>Що це за історія</h>
    <p>У січні 2025 року Суспільне повідомляло з покликанням на Службу безпеки України, що двох братів з Рівненщини підозрюють у незаконному переправленні людей через державний кордон. Згідно з даними слідства, організаторів схеми затримали під час спроби переправити двох жителів області пішим ходом через кордон.</p>
    <p>За словами речниці Управління СБУ в області Анни Свінціцької-Савчук, правоохоронці виявили двох учасників схеми незаконного переправлення людей призовного віку через державний кордон України. Вартість їхніх послуг становила 5000 доларів США з однієї людини.</p>
    <q>«За даними слідства, організаторами схеми для ухилянтів виявились двоє братів з Сарненського району, які через посередників шукали “клієнтів”. Фігуранти надавали чіткі рекомендації, як потрапити до країн Євросоюзу в обхід встановлених пунктів пропуску. “Клієнти” мали дотримуватися інструкцій та настанов, щоб не потрапити в поле зору українських прикордонників», — поінформувала речниця.</q>
    <p>Анна Свінціцька-Савчук зазначила, що співробітники СБУ затримали двох організаторів незаконного перетину під час спроби пішки переправити двох жителів Рівненської області через державний кордон України. За свої послуги чоловіки отримали 10 тисяч доларів США.</p>
    <p>«У ході обшуків за місцем проживання організаторів схеми правоохоронці виявили та вилучили мобільні телефони та готівкові кошти, ймовірно отримані від незаконної діяльності», — зауважила вона.</p>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
</root>
