<root>
  <metadata>
    <source>Суспільне Новини | Suspilne Novyny</source>
    <author>Марія Степанчук</author>
    <title>«Такого ще не було»: у пологовому будинку Рівного — бебі-бум двійнят</title>
    <language>uk</language>
    <publication_time>2025-03-26T14:56+02:00</publication_time>
    <reference>https://suspilne.media/rivne/979805-takogo-se-ne-bulo-u-pologovomu-budinku-rivnogo-bebi-bum-dvijnat/</reference>
  </metadata>
  <document>
    <h>У пологовому будинку Рівного станом на 26 березня перебуває пʼять пар двійнят. Серед новонароджених – три пари хлопчиків, одна пара хлопчика та дівчинки, а також одна пара дівчаток, які потребують інтенсивної терапії. За словами лікарів, останнім часом спостерігається збільшення кількості народжень двійнят.</h>
    <p>Про це Суспільному повідомила головна лікарка міського пологового будинку Світлана Муравська.</p>
    <p>За її словами, станом на 26 березня у пологовому будинку Рівного перебуває пʼять пар двійнят. Утім, вони народилися не за одну добу.</p>
    <q>«Серед новонароджених – три двійні хлопчиків, одна двійня, де є хлопчик і дівчинка. Ще одна двійня дівчаток, народжених на 30-31 тижні вагітності, перебувають у відділенні інтенсивної терапії. Ми плануємо виписати їх наступного тижня, коли термін вагітності досягне 37 тижнів», — розповіла Світлана Муравська.</q>
    <p>Вона зазначила, що породіллі, які народили двійнят, є жительками Тернопільської та Рівненської областей. Для двох жінок це були перші пологи, інші вже мають дітей.</p>
    <q>«Перших двох хлопчиків з двійні виписуємо вже сьогодні. Дівчатка-двійнята з Тернополя поїдуть додому або до кінця цього тижня, або на початку наступного. Ще двоє хлопчиків будемо виписувати через два тижні. Двійня, хлопчик і дівчинка, поїдуть додому за пʼять днів після пологів, оскільки вони народилися вчора. І, нарешті, двох хлопчиків з Рівного плануємо виписати за тиждень», — зауважила головна лікарка.</q>
    <p>Світлана Мураська зазначила, що останнім часом збільшилася кількість народжень двійнят:</p>
    <q>«Наприкінці минулого року в нас був день, коли народилося три пари двійнят. Але щоб одночасно в пологовому перебувало пʼять пар малюків – такого ще не було».</q>
    <p>Суспільне Рівне в Telegram | Viber | Instagram | WhatsApp | YouTube | Facebook | TikTok</p>
  </document>
</root>
