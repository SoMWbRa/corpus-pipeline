<root>
  <metadata>
    <source>Суспільне Новини | Suspilne Novyny</source>
    <author>Наталія Коршак</author>
    <title>В Одесі таксист зі спільниками за 12 тис дол організували «трансфер» до невизнаного Придністровʼя</title>
    <language>uk</language>
    <publication_time>2025-03-25T12:49+02:00</publication_time>
    <reference>https://suspilne.media/odesa/978969-v-odesi-taksist-zi-spilnikami-12-tis-dol-organizuvali-transfer-do-neviznanogo-pridnistrova/</reference>
  </metadata>
  <document>
    <h>На Одещині викрили групу чоловіків, яких підозрюють в організації схеми нелегального переміщення через державний кордон. За 12 тисяч доларів вони намагалися перевести військовозобовʼязаного до Придністровʼя поза офіційними пунктами пропуску.</h>
    <p>Про це повідомили в поліції Одещини 25 березня.</p>
    <p>Правоохоронці затримали підозрюваних під час отримання грошей. До групи входили: 34-річний водій таксі та двоє чоловіків 42 і 44 років. За даними поліції, клієнтів підшукував таксист під час своєї роботи. Спільники мали довезти його до кордону та показати піший маршрут в обхід пунктів пропуску до невизнаного Придністровʼя, Молдови або Румунії. Така послуга коштувала 12 тисяч доларів.</p>
    <p>Організаторів нелегального трансферту затримали під час спроби переправити одного з чоловіків до Придністровʼя. Він дав таксисту завдаток у розмірі однієї тисячі доларів, решту суми — його спільникам, коли сів у їхній автомобіль.</p>
    <p>Усіх трьох чоловіків затримали. Їм повідомили про підозру за ч. 3 ст. 332 Кримінального кодексу України — організація незаконного переправлення осіб через державний кордон України, вчинена за попередньою змовою з корисливих мотивів. Суд відправив їх до СІЗО з можливістю вийти під заставу: для таксиста — у розмірі 1 059 800 гривень, спільників — 900 400 гривень.</p>
    <p>Підозрюваним загрожує до девʼяти років позбавлення волі з конфіскацією майна.</p>
    <p>Читайте нас у Telegram, WhatsApp, Viber, Facebook та Instagram: головні новини Одеси та області</p>
  </document>
</root>
