<root>
  <metadata>
    <source>Суспільне Новини | Suspilne Novyny</source>
    <author>Дарʼя Кінша, Ірина Гудзь</author>
    <title>Умови РФ щодо «тиші» в Чорному морі включають зняття санкцій ЄС — держсекретар США</title>
    <language>uk</language>
    <publication_time>2025-03-26T22:14+02:00</publication_time>
    <reference>https://suspilne.media/980245-umovi-rf-sodo-tisi-v-cornomu-mori-vklucaut-znatta-sankcij-es-derzsekretar-ssa/</reference>
  </metadata>
  <document>
    <h>Умови Росії щодо домовленості про режим тиші у Чорному морі включають зняття європейських санкцій.</h>
    <p>Про це повідомив державний секретар США Марко Рубіо.</p>
    <p>Рубіо зазначив, що після зустрічі в Ер-Ріяді американська сторона отримала від Росії більш детальне визначення того, що означає «енергетичне припинення вогню», а також умови, які мають бути виконані задля того, щоб РФ погодилася на припинення вогню в Чорному морі.</p>
    <q>«Деякі з цих умов включають санкції, які не є нашими. Вони впроваджені Європейським Союзом. Тож коли наші люди повернуться, ми сядемо за стіл, обговоримо пропозиції, отримаємо їхні враження від розмов, щоб краще зрозуміти, якою є позиція Росії, і що вони хочуть отримати натомість», — розповів Рубіо.</q>
    <p>Держсекретар додав, що потім російську позицію представлять президенту Дональду Трампу, який має вирішити подальші кроки США.</p>
    <q>«Я думаю, що це добре, що і українці, і росіяни говорять про припинення вогню, чи то енергетичного, чи то, можливо, в Чорному морі», — зазначив Рубіо.</q>
    <p>Напередодні у Кремлі заявили, що перемирʼя в Чорному морі почне діяти після зняття санкцій із низки банків, залучених до операцій з міжнародної торгівлі продовольством. Крім цього там стверджують, що ембарго на удари по енергетиці начебто діє з 18 березня і має тривати 30 днів з можливістю продовження.</p>
    <p>Президент України Володимир Зеленський відреагував на ці вимоги, зазначивши, що раніше очільник Кремля Володимир Путін відхилив пропозицію щодо повного тимчасового припинення вогню, на яку погодилася Україна. І тоді, наголосив Зеленський, Росія за це не отримала жодних санкцій. Український президент заявив, що якщо РФ порушить домовленість щодо «тиші» в морі та припинення ударів по енергообʼєктах — санкційний тиск має посилитися.</p>
    <h>Про що домовилась делегація США під час окремих переговорів з українською та російською сторонами</h>
    <p>Під час переговорів у Саудівській Аравії делегація США окремо домовилась з українською та російською сторонами виключити «застосування сили» проти комерційних суден у Чорному морі. Також є домовленість про розробку механізму заборони ударів по енергетичній інфраструктурі в Україні та Росії.</p>
    <p>Президент Володимир Зеленський підтвердив, що в Ер-Ріяді досягли домовленостей щодо тиші в Чорному морі та заборони на удари по енергетичній інфраструктурі.</p>
    <p>Міністр оборони України Рустем Умєров, який головував під час зустрічей з американцями в Ер-Ріяді, заявив, що переміщення Росією своїх військових суден за межі східної частини Чорного моря буде вважатися «порушенням духу» цієї домовленості, порушенням зобовʼязань забезпечити свободу судноплавства та загрозою національній безпеці України.</p>
    <p>За його словами, в такому випадку, Україна матиме повне право реалізовувати право на самозахист.</p>
  </document>
</root>
