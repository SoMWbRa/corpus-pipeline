<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>Чемпіон світу з футболу Аргентина захищатиме титул на ЧС-2026</title>
    <language>uk</language>
    <publication_time>2025-03-26T09:27+02:00</publication_time>
    <reference>https://suspilne.media/sport/979519-cempion-svitu-z-futbolu-argentina-zahisatime-titul-na-cs-2026/</reference>
  </metadata>
  <document>
    <h>Збірна Аргентини з футболу стала першою командою з Південної Америки, що відібралася на чоловічий чемпіонат світу-2026 з футболу. Сталося це за підсумками 14-го раунду кваліфікації.</h>
    <p>Відбір на чемпіонат світу-2026 в Південній Америці розпочався ще у вересні 2023-го. Загалом у цій частині кваліфікації на мундіаль беруть участь 10 команд, кожна з яких має провести по 18 матчів. За підсумком групового етапу путівки на світову першість отримають шість найкращих команд в турнірній таблиці.</p>
    <p>Перед 14-м туром чинний чемпіон світу Аргентина мала можливість достроково відібратися на ЧС-2026. Для цього або Болівія, яка посідала перше непрохідне сьоме місце, мала не виграти у протистоянні з Уругваєм, або аргентинці мусили щонайменше зіграти внічию — у такому разі збірна б гарантувала собі фініш у топ-6.</p>
    <p>У підсумку Аргентина кваліфікувалась на ЧС-2026 ще до початку свого матчу 14-го туру: Болівія зіграла внічию з Уругваєм (0:0). У своєму протистоянні чинні чемпіони розгромили Бразилію 4:1, набравши максимум очок. Таким чином за чотири тури до завершення відбору аргентинці йдуть на першому місці в турнірній таблиці із доробком у 31 очко.</p>
    <h>Південна Америка. Кваліфікація до чемпіонату світу</h>
    <ol>
      <li>Аргентина — 31 очко (14 матчів), 26:8</li>
      <li>Еквадор — 23 (14), 13:5</li>
      <li>Уругвай — 21 (14), 17:10</li>
      <li>Бразилія — 21 (14), 20:16</li>
      <li>Парагвай — 21 (14), 11:9</li>
      <li>Колумбія — 20 (14), 18:14</li>
      <li>Венесуела — 15 (14), 13:17</li>
      <li>Болівія — 14 (14), 14:30</li>
      <li>Перу — 10 (14), 6:17</li>
      <li>Чилі — 10 (14), 9:21</li>
    </ol>
    <p>Для збірної Аргентини це 17-та кваліфікація на світову першість в історії, зокрема 14-та поспіль: востаннє аргентинці не кваліфікувались на ЧС ще у 1970 році. Загалом Аргентина тричі тріумфувала на мундіалях: у 1978, 1986 та 2022 роках.</p>
    <h>Увесь список учасників чемпіонату світу-2026 з футболу</h>
    <ul>
      <li>Європа (0/16): —</li>
      <li>Африка (0/9): —</li>
      <li>Азія (2/8): Японія, Іран</li>
      <li>Південна Америка (1/6): Аргентина</li>
      <li>Північна Америка (3/6): США, Канада, Мексика</li>
      <li>Переможці плейоф (0/2): —</li>
      <li>Океанія (1/1): Нова Зеландія</li>
    </ul>
    <p>Чемпіонат світу з футболу пройде з 11 червня по 19 липня 2026 року. Турнір уперше відбудеться одразу в трьох країнах — Канаді, США та Мексиці, за участю 48 збірних замість 32.</p>
  </document>
</root>
