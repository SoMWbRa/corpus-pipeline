<root>
  <metadata>
    <source>Суспільне Новини | Suspilne Novyny</source>
    <author>Катерина Ворона</author>
    <title>На Сумщині збільшилась «сіра» зона — дані DeepState</title>
    <language>uk</language>
    <publication_time>2025-03-25T15:28+02:00</publication_time>
    <reference>https://suspilne.media/sumy/979125-na-sumsini-zbilsilas-sira-zona-dani-karti-deep-state/</reference>
  </metadata>
  <document>
    <h>За даними мапи Deep State, у «сірій» зоні на Сумщині опинилась частина села Веселівка та територія біля Володимирівки Хотінської громади. Також збільшилася «сіра» зона біля Журавки.</h>
    <p>Такі оновлені дані на мапі DeepState зʼявилися 24 березня.</p>
    <p>Співзасновник аналітичного проєкту DeepState Руслан Микула повідомив Суспільному, що російські війська продовжують спроби прориву кордону на Сумщині в нових місцях. В «сірих» зонах тривають бої.</p>
    <p>Війська РФ намагаються прорвати кордон на Сумщині біля Басівки та Володимирівки, щоб створити санітарну зону. «Сили Оборони діють, щоб не дати ініціативі перейти на бік противника. У російської армії зараз значно більше угруповування військ, тому стримати їх є задачею із зірочкою», — йдеться в повідомленні DeepState.</p>
    <p>У так званих «сірих» зонах на російські військові намагаються продавлювати українські Сили оборони та закріпитися на окремих ділянках, розповідав раніше Руслан Микула.</p>
    <p>24 березня речник Держприкордонслужби Андрій Демченко повідомляв, що російська армія продовжує штурмувати малими групами кордон Сумщини. Також речник зазначив, що РФ тримає значну кількість своїх сил та засобів на напрямку Сумщини. «Зокрема в межах Курської області, де сили оборони України ведуть свою операцію саме в межах Курщини. І там противник тримає, і накопичив значну кількість і особового складу, і техніки».</p>
    <p>22 березня голова громади Микола Торяник повідомляв, що з Володимирівки Хотінської громади вивезли двох останніх жителів.</p>
    <p>1 березня нова «сіра» зона зʼявилася біля села Журавка. 28 лютого стало відомо, що село Новеньке на Сумщині — у «сірій» зоні. Також у грудні 2024 року на мапі «сірою» зоною позначили частину села Олександрія Миропільської громади.</p>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
</root>
