<root>
  <metadata>
    <source>Суспільне Новини | Suspilne Novyny</source>
    <author>Юрій Свиридюк</author>
    <title>США та Росія опублікують спільну заяву щодо зустрічі у Саудівській Аравії</title>
    <language>uk</language>
    <publication_time>2025-03-25T06:36+02:00</publication_time>
    <reference>https://suspilne.media/978659-ssa-ta-rosia-opublikuut-spilnu-zaavu-sodo-zustrici-u-saudivskij-aravii-24-berezna/</reference>
  </metadata>
  <document>
    <h>США та Росія опублікують спільну заяву 25 березня після обговорень у Саудівській Аравії. У ній йтиметься про досягнення угоди щодо припинення вогню у Чорному морі.</h>
    <p>Про це повідомили CBS News джерела, знайомі з цим питанням.</p>
    <p>Два джерела повідомили, що опублікують відповідну заяву о четвертій ранку за Вашингтоном, а це 10 ранку за київським часом. Один із співрозмовників додав, що українську сторону проінформували.</p>
    <q>«Поки деталі заяви достеменно не зрозумілі, звіти, які поширила адміністрація Трампа від технічної групи у Ер-Ріяді, виглядали оптимістичними», — сказали джерела.</q>
    <p>Джерела Суспільного повідомили, що українська делегація залишається в Саудівської Аравії ще на день для зустрічі з представниками США 25 березня. Що обговорюватимуть сторони — невідомо.</p>
    <p>Агенція Reuters з посиланням на джерело у Білому домі повідомляла, що за підсумками переговорів США та Росії в Ер-Ріяді спостерігається прогрес і в найближчому майбутньому очікується «позитивне оголошення».</p>
    <p>Речниця МЗС Росії Марія Захарова після переговорів заявила, що 25 березня міністр закордонних справ РФ Сергій Лавров розповість про деякі аспекти контактів Москви та Вашингтона, котрі відбулися у Ер-Ріяді, в ефірі державного телеканалу «Первий».</p>
    <h>Трохи детальніше про угоду</h>
    <p>CBS News пише про «попередню угоду», яку уклали за посередництва ООН і Туреччини, з якої Росія вийшла в 2023 році. Йдеться про «зернову ініціативу», яка через обстріли не функціонує з того часу, коли Москва покинула угоду.</p>
    <p>Раніше речниця Держдепу США Теммі Брюс говорила, що Росія та Україна близькі до припинення вогню, зокрема в Чорному морі. За її словами, після цього сторони зможуть розпочати обговорення подальших питань. Вона підкреслила, що США хочуть «повного відновлення мирної комерційної діяльності» в цій акваторії.</p>
    <h>Що відомо про останні перемовини у Саудівській Аравії</h>
    <p>23 березня в Ер-Ріяді українська та американська делегації провели зустріч. Зокрема сторони обговорювали безпеку обʼєктів енергетики та інфраструктури. Міністр оборони Рустем Умєров заявив, що «дискусія була продуктивною та цілеспрямованою».</p>
    <p>24 березня в Саудівській Аравії також відбулися переговори делегацій Росії та США. Вони проходили у закритому режимі. Журналістів попросили покинути територію готелю The Ritz-Carlton, де вони проводяться. За словами речника Кремля Дмитра Пєскова сьогодні представники США та РФ обговорювали питання «зернової ініціативи» для забезпечення безпеки судноплавства.</p>
    <p>Згодом джерела Суспільного повідомили, що українська делегація залишається в Саудівської Аравії ще на день для зустрічі з представниками США.</p>
  </document>
</root>
