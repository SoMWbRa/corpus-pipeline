<root>
  <metadata>
    <source>Суспільне Новини | Suspilne Novyny</source>
    <author>Олександра Мілашевська, Віра Вархол</author>
    <title>Донат 100 тис. грн помʼякшив вирок: у Чернігові засудили чоловіка, який під час хвилини мовчання вигукував «Слава Росії»</title>
    <language>uk</language>
    <publication_time>2025-03-26T14:57+02:00</publication_time>
    <reference>https://suspilne.media/chernihiv/979861-vnis-donat-100-tis-grn-na-zsu-u-cernigovi-zasudili-colovika-akij-pid-cas-hvilini-movcanna-vigukuvav-slava-rosii/</reference>
  </metadata>
  <document>
    <h>У Деснянському районному суді Чернігова 26 березня винесли вирок 41-річному чоловіку, який біля меморіальної стели загиблим героям під час хвилини мовчання 1 січня 2025 року вигукував слова на підтримку РФ. Він отримав чотири роки пробаційного нагляду. Обвинувачений свою провину повністю визнав. На ЗСУ чоловік вніс добровільний донат у розмірі 100 тисяч гривень, що помʼякшило вирок.</h>
    <p>На початку засідання захисник обвинуваченого Олексій Кінебас попросив долучити до справи нові документи.</p>
    <q>«Характеристику КП “Деснянське”, це за місцем проживання. Нейтральна характеристика, що не притягався до відповідальності. А також дві квитанції на підтвердження того факту, що було перераховано на спецрахунок Нацбанку, відкритий на підтримку Збройних сил України, сумарно 100 тисяч гривень».</q>
    <p>У судовому засіданні чоловік сказав, що розкаюється у скоєному та готовий понести покарання, проте просив, щоб воно було не тяжким.</p>
    <q id="e1">«Вчинок мною був зроблений поганий. І у своє виправдання нічого не можу сказати. Мотиви вчинку теж дуже важко пояснити. Щось біс попутав, мабуть. Це був виключний випадок. Такого більше не повториться. Можу запевнити», — сказав у суді обвинувачений».</q>
    <p>За словами прокурора Костянтина Цуцола, обвинуваченому мають повернути електросамокат та світловідбивач, які вилучили як речові докази. Проте мобільний телефон із сімкартками залишаться у слідчих.</p>
    <p>Помʼякшувальними обставинами для обвинуваченого є те, що він повністю визнав свою провину та вніс добровільний грошовий внесок на потреби ЗСУ, пояснив прокурор.</p>
    <q>«До кримінальної відповідальності притягується вперше. За місцем проживання характеризується позитивно. На обліках лікарів нарколога і психіатра не перебуває».</q>
    <p>Тепер чоловік має періодично зʼявлятися для реєстрації до уповноваженого органу з питань пробації, не виїжджати за межі України без погодження та повідомляти про зміну місця проживання, роботи та навчання.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
