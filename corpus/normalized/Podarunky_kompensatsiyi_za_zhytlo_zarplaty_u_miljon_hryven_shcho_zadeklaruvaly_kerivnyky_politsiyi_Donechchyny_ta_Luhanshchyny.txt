<root>
  <metadata>
    <source>Суспільне Новини | Suspilne Novyny</source>
    <author>Олександра Папіна</author>
    <title>Подарунки, компенсації за житло, зарплати у мільйон гривень: що задекларували керівники поліції Донеччини та Луганщини</title>
    <language>uk</language>
    <publication_time>2025-03-26T19:49+02:00</publication_time>
    <reference>https://suspilne.media/donbas/978901-podarunki-kompensacii-za-zitlo-zarplati-u-miljon-griven-so-zadeklaruvali-kerivniki-policii-doneccini-ta-lugansini/</reference>
  </metadata>
  <document>
    <h>Керівники управлінь поліції Донецької та Луганської областей та їхні заступники, чиї декларації відкриті, вже прозвітували про отримані доходи у 2024 році. У своїх деклараціях, окрім зарплат, вони вказували компенсації від держави за зруйноване житло, грошові субсидії, соціальні виплати та подарунки.</h>
    <h>Скільки вони заробили впродовж року, які заощадження мали та яким майном володіють — читайте у матеріалі Суспільне Донбас.</h>
    <p>Серед керівництва поліції Донецької області у відкритому доступі — декларація Сергія Беседи, якій обіймає посаду заступника начальника ГНУП в Донецькій області — начальника слідчого управління.</p>
    <p>Декларації начальника поліції Руслана Осипенка та ще трьох його заступників Романа Ткаченка, Ярослава Меженного й Олексія Шевченка — закриті.</p>
    <h>Сергій Беседа — заступник начальника, начальник слідчого управління ГНУП в Донецькій області.</h>
    <p>Свою декларацію за 2024 рік Беседа подав 12 березня. Минулого року правоохоронець отримав грошову компенсацію за пошкоджене чи знищене майно, за яку придбав квартиру у Києві.</p>
    <h>Доходи родини, які задекларував Беседа у 2024 році:</h>
    <ul>
      <li>зарплата Беседи — 1 032 268 гривень;</li>
      <li>соціальна допомога — 1000 гривень;</li>
      <li>соціальні виплати — 4000 гривень;</li>
      <li>банківські бонуси — 463 гривень та банківські відсотки — 10 922 гривень;</li>
      <li>компенсація за пошкоджене чи знищене майно — 1 658 960 гривень;</li>
      <li>зарплата дружини у Східному офісі Держаудитслужби в Донецькій області — 209 948 гривень;</li>
      <li>пенсія дружини — 85 202 гривень;</li>
      <li>продаж нерухомого майна дружини — 725 460 та 2 279 709 гривень;</li>
      <li>продаж рухомого майна дружини — 1 000 000 гривень;</li>
      <li>благодійна допомога дружині — 1570 гривень.</li>
    </ul>
    <h>Нерухомість, якою володіє Беседа:</h>
    <ul>
      <li>земельна ділянка площею 800 квадратних метрів у Донецьку;</li>
      <li>частка у 5% нежитлового приміщення 37 квадратних метрів в Донецьку;</li>
      <li>недобудований будинок площею 462,90 квадратного метра у Донецьку;</li>
      <li>земельні ділянки площею 0,34 та 2,43 га у Волноваському районі;</li>
      <li>квартира у Києві площею 68 квадратних метри, яку придбали у жовтні 2024 року за 1 658 960 гривень.</li>
    </ul>
    <p>Також Беседа орендує з лютого 2024 року квартиру у Дніпрі.</p>
    <h>Нерухомість дружини Беседи:</h>
    <ul>
      <li>земельна ділянка площею 0,12 га у Сартанській громаді;</li>
      <li>житловий будинок площею 102,1 квадратних метри у Маріуполі;</li>
      <li>квартира площею 48,8 квадратних метри у Маріуполі;</li>
      <li>квартира у Харкові площею 41,8 квадратних метри у Харкові, яку придбали у лютому 2022 року;</li>
      <li>квартира у Камʼянці на Черкащині площею 73 квадратних метрів, яку придбали у жовтні 2022 року.</li>
    </ul>
    <p>Дружина Беседи Наталя володіє автівкою Hyundai Getz (2005 року випуску). А сам Беседа має право користування Lexus RX350, який належить його колишній дружині Ірині Беседі.</p>
    <p>Також родина має грошові заощадження як готівкою, так і на банківських рахунках. Сергій Беседа зберігає готівкою 400 000 гривень, а на рахунках — 160 000 гривень. Його дружина має 4 005 169 гривень готівкою, а на банківських рахунках — 11 888 доларів та понад 673 тисячі гривень.</p>
    <h>Руслан Сербин — начальник Головного управління національної поліції Луганщини</h>
    <p>На цю посаду Сербина призначили у вересні 2024 року. До того він працював проректором та виконував обовʼязки ректора Львівського державного університету внутрішніх справ, а перед тим працював заступником начальника ГУНП в Донецькій області.</p>
    <p>Декларацію за 2024 рік Сербин подав 15 березня. У ній він вказав, що користується автівкою та разом з дружиною Наталією проживає у будинку, які належать Тетяні Сербин.</p>
    <h>Нерухоме майно родини:</h>
    <ul>
      <li>земельна ділянка на Київщині площею 1575 квадратних метрів;</li>
      <li>квартира у Києві площею 51,7 квадратних метри спільна власність з дружиною Наталією;</li>
      <li>квартира в Києві площею 46,2 квадратного метра;</li>
      <li>право проживання у житловий будинок у Вишневому під Києвом площею 376,9 квадратних метрів, який належить Тетяні Сербин;</li>
      <li>гараж у Києві площею 41,1 квадратного метра та паркувальне місце.</li>
    </ul>
    <p>Дружина Сербина володіє автівкою Audi Q8 (2023 року випуску). А сам Сербин має право користування Audi Q7 (2020 року випуску), яка також належить Тетяні Сербин.</p>
    <h>Доходи Сербина за 2024 рік:</h>
    <ul>
      <li>зарплата від Національної академії внутрішніх справ — 57 624 гривень;</li>
      <li>виплати військовослужбовцям від Національної академії внутрішніх справ — 374 768 гривень;</li>
      <li>зарплата від тренінгового центру прокурорів — 727 926 гривень;</li>
      <li>виплати військовослужбовцям від ГНУП в Донецькій області — 370 062 та 968 гривень;</li>
      <li>виплати військовослужбовцям від Львівського університету внутрішніх справ — 115 055 гривень;</li>
      <li>виплати військовослужбовцям від ГНУП в Луганській області — 409 509 гривень.</li>
    </ul>
    <p>Дружина Сербина готівкою зберігає 28 000 доларів, а на банківських рахунках має 8317 гривень. Сам Сербин зберігає гроші лише готівкою — 1 500 000 гривень. Два його сини також на банківських рахунках мають 17612 та 4341 гривня.</p>
    <h>Віталій Тарасов — заступник начальника ГНУП в Луганській області, начальник кримінальної поліції</h>
    <p>Тарасов декларацію за 2024 рік подав 11 березня. Згідно з нею, правоохоронець проживає у Харкові, а зареєстрований на Луганщині.</p>
    <p>Серед нерухомості, якою володіє родина Тарасових, — квартира площею 44,50 квадратних метри в окупованому Луганську та земельна ділянка площею 0,2 га у Сватівському районі.</p>
    <p>У жовтні 2024 року родина Тарасових придбала квартиру у селі Лиманка на Одещині площею 64,2 квадратного метра за 3 018 655 гривень. Ці гроші Тарасов отримав як компенсацію за житло для ВПО, які захищали суверенітет та незалежність України.</p>
    <p>Тарасов також має право користування квартирою у Харкові площею 61,5 квадратних метри та з родиною орендує квартиру в Дніпрі.</p>
    <h>Доходи Тарасова:</h>
    <ul>
      <li>зарплата Тарасова — 976 560 гривень;</li>
      <li>соціальні виплати — 1000 гривень;</li>
      <li>компенсація за оренду житла — 27 252 гривень;</li>
      <li>грошова компенсація за належні для отримання жилі приміщення для ВПО, які захищали незалежність, суверенітет та територіальну цілісність України — 3 018 655 гривень.</li>
    </ul>
    <p>Серед заощаджень Тарасова — 30 000 доларів готівкою та 19 942 гривень на банківському рахунку.</p>
    <h>Сергій Скребець — заступник начальника ГНУП в Луганській області, начальник слідчого управління</h>
    <p>Декларацію за минулий рік Скребець подав 7 березня. Згідно з нею, правоохоронець проживає у Сумах.</p>
    <p>У спільній власності родина Скребців має квартиру у Сумах площею 66,58 квадратного метра, а також орендує квартиру у Дніпрі.</p>
    <h>Доходи Сергія Скребця за 2024 рік:</h>
    <ul>
      <li>соціальні виплати — 1000 гривень;</li>
      <li>соціальні виплати від Департаменту соцзахисту населення Сумської міської ради — 23 352 гривень;</li>
      <li>банківські виплати за програмою Сashback — 924 гривні;</li>
      <li>заробітна плата — 1 002 873 гривень;</li>
      <li>подарунок у негрошовій формі — 410 000 гривень від Олександр Скребця.</li>
    </ul>
    <p>Дружина правоохоронця Олена Скребець також працює в поліції Луганщини. У 2024 році вона отримала 628 707 гривень зарплати.</p>
    <p>У грудні 2024 року Скребець придбав автівку Kia Sorento (2010 року випуску) за 410 тисяч гривень.</p>
    <p>Готівкою подружжя у 2024 році зберігало 4000 доларів та 5500 євро. А на банківських рахунках Сергій Скребець мав 20 017 гривень, а його дружина — 148 433 гривень.</p>
    <p>Сергій Скребець у березні 2024 року позичив 1 552 745 гривень. Кому поліцейський позичив ці кошти у декларації не вказано.</p>
    <h>Ігор Масюк — заступник начальника ГНУП в Луганській області</h>
    <p>Масюк задекларував свої доходи за 2024 рік 25 лютого. Згідно з декларацією, поліцейський має нерухомість на тимчасово окупованій території Луганщини та квартиру в Івано-Франківську.</p>
    <h>Нерухомість родини:</h>
    <ul>
      <li>житловий будинок площею 25,6 квадратного метра в Алчевській громаді;</li>
      <li>службова квартира площею 56,1 квадратного метра у Сіверськодонецьку;</li>
      <li>житловий будинок площею 46,7 квадратного метра та земельна ділянка 20,95 квадратних метра, які належать дружині Масюка Тетяні, у Сіверськодонецькій громаді;</li>
      <li>земельна ділянка у 10 квадратних метрів на Харківщині;</li>
      <li>квартира в Івано-Франківську площею 71,8 квадратного метра, яку Масюк придбав у січні 2023 року за 1 553 400 гривень.</li>
    </ul>
    <p>Ігор Масюк має три автівки Peugeot J5 (1995 року випуску), Volkswagen Bora (2000 року випуску) та Volvo XC70 (2006 року випуску).</p>
    <h>Доходи Масюка та його дружини:</h>
    <ul>
      <li>зарплата — 902 080 гривень;</li>
      <li>грошова субсидія — 15 518 гривень;</li>
      <li id="e1">соціальні виплати — 1000 гривень»</li>
      <li>зарплата дружини — 68 870 гривень;</li>
      <li>соціальні виплати від Центру зайнятості Івано-Франківська дружині — 14 561 гривня;</li>
      <li>соціальні виплати від департаменту соцполітики Івано-Франківської міської ради дружині — 10 000 гривень;</li>
      <li>дохід від відчуження рухомого майна, яке належало дружині, — 426 700 гривень.</li>
    </ul>
    <p>На банківських рахунках Тетяни Масюк — 3474 гривні. Ігор Масюк на банківських рахунках має 68 877 гривень, а також 900 000 гривень готівкою.</p>
    <h>Дмитро Отставних — заступник начальника ГНУП в Луганській області</h>
    <p>Отставних подав свою декларацію за 2024 рік 1 березня. Згідно з декларацією, у поліцейського є земельні ділянки у Бахмутському районі та на Сумщині.</p>
    <p>Нерухомість, якою володіє Отставних та його дружина:</p>
    <ul>
      <li>земельна ділянка в Бахмутському районі площею 12,02 га та 0,78 га;</li>
      <li>земельна ділянка на Сумщині площею 0,1157 га та 2 га;</li>
      <li>квартира у спільній власності у Балаклії площею 48 квадратних метри</li>
      <li>будинок у Сумській області площею 144,5 квадратного метра, який належить дружині</li>
      <li>земельна ділянка в Сумській області площею 220 квадратних метрів належить дружині</li>
    </ul>
    <p>З березня 2022 року Отставних орендує квартиру в Дніпрі</p>
    <p>У квітні минулого року Отставних придбав автівку ЗАЗ Sens (2013 року випуску) за 60 тисяч гривень. Також він має правр користування Toyota RAV4 Hybrid (2023 року випуску), яку придбала його дружина у грудні 2023 року за 1 831 548 гривень у кредит.</p>
    <h>Доходи Дмитра Отставних:</h>
    <ul>
      <li>зарплата Отставних — 987 834 гривень;</li>
      <li>соціальні виплати — 10 00 гривень;</li>
      <li>житлова субсидія — 16 270;</li>
    </ul>
    <p>Дружина Отставних Юлія Слабунова, згідно з декларацією, працює у прокуратурі Сумської області. За рік вона отримала 1 500 067 гривень зарплати, тисячу гривень матеріальної допомоги, 773 660 пенсії та 38 500, які перерахував її колишній чоловік для сина.</p>
    <p>Дмитро Отсавних зберігає 31 000 доларів готівкою та понад 5000 гривень у банку. Його дружина має 60 000 доларів заощаджень готівкою та 1000 доларів й 120 423 гривень у банку. Також на банківському рахунку вона має 8 144 гривень, якими спільно володіє з сином.</p>
    <h>Читайте всі новини Донбасу в Telegram, WhatsApp, Facebook, YouTube, TikTok, Instagram</h>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
