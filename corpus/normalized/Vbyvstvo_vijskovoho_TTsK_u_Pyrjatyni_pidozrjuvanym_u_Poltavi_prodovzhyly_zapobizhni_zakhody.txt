<root>
  <metadata>
    <source>Суспільне Новини | Suspilne Novyny</source>
    <author>Ігор Ізотов, Світлана Мостепан</author>
    <title>Вбивство військового ТЦК у Пирятині: підозрюваним у Полтаві продовжили запобіжні заходи</title>
    <language>uk</language>
    <publication_time>2025-03-26T16:48+02:00</publication_time>
    <reference>https://suspilne.media/poltava/980059-vbivstvo-vijskovogo-tck-u-piratini-pidozruvanim-u-poltavi-prodovzili-zapobizni-zahodi/</reference>
  </metadata>
  <document>
    <h>26 березня в Октябрському районному суді у Полтаві продовжили запобіжний захід підозрюваним у вбивстві військовослужбовця ТЦК у Пирятині.</h>
    <p>Про це Суспільному повідомили в керівництві апарату суду.</p>
    <p>Вадима Кузуба і Євгена Щербака триматимуть під вартою на час досудового розслідування – це ще на 36 днів. Тобто до 1 травня включно.</p>
    <p>Підозрюваний Щербак заперечив проти продовження запобіжного заходу з огляду на поганий стан здоровʼя. Кузуб теж заперечив без особливих причин.</p>
    <p>1 травня мають подати до суду клопотання про продовження досудового розслідування або ж про скерування обвинуваченого акту.</p>
    <h>Що відомо про вбивство працівника ТЦК у Пирятині</h>
    <p>31 січня на автозаправній станції у Пирятині під час супроводу військовозобовʼязаних до навчального центру вистрілили у військовослужбовця Полтавського РТЦК та СП. Поранений загинув на місці.</p>
    <p>Після нападу невідомий заволодів автоматом військовослужбовця та втік разом із одним з мобілізованих військовозобовʼязаних. Підозрюваного нападника Вадима Кузуба та його спільника Євгена Щербака затримали.</p>
    <h>Яке покарання передбачене підозрюваним</h>
    <p>Вадиму Кузубу слідчі інкримінують кілька кримінальних проваджень, відкритих за частиною 1 статті 115 «Умисне вбивство», частиною 3 статті 262 «Викрадення, привласнення, вимагання вогнепальної зброї» та частиною 2 статті 114-1 «Перешкоджання законній діяльності Збройних Сил України» Кримінального кодексу України.</p>
    <p>Другому підозрюваному у справі Євгену Щербаку, який був військовозобовʼязаним та їхав на навчання, також обрали запобіжний захід у вигляді тримання під вартою без права внесення застави. Йому інкримінують пособництво у перешкоджанні законній діяльності ЗСУ в особливий період.</p>
    <p>Санкція статей передбачає від семи до пʼятнадцяти років позбавлення волі.</p>
    <p>Читайте і дивіться Суспільне Полтава на платформах:</p>
    <p>Telegram | Viber | Instagram | Twitter | YouTube | Facebook | TikTok</p>
  </document>
</root>
