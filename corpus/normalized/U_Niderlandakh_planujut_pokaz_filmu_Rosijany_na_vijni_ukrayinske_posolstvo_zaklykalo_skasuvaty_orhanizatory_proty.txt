<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>У Нідерландах планують показ фільму «Росіяни на війні»: українське посольство закликало скасувати, організатори проти</title>
    <language>uk</language>
    <publication_time>2025-03-25T17:56+02:00</publication_time>
    <reference>https://suspilne.media/culture/979303-u-niderlandah-planuut-pokaz-filmu-rosiani-na-vijni-ukrainske-posolstvo-zaklikalo-skasuvati-organizatori-proti/</reference>
  </metadata>
  <document>
    <h>У Нідерландах анонсували показ фільму «Росіяни на війні» російської режисерки Анастасії Трофімової — його планують показати у кількох місцях у Гаазі, зокрема у Лейденському університетському коледжі. Посольство України в Нідерландах закликало скасувати їх, однак організатори заявили, що вони «проти цензури».</h>
    <p>Показ документального фільму російської режисерки Анастасії Трофімової «Росіяни на війні» планують провести у кількох місцях у Гаазі, серед них — Лейденський університетський коледж, уже 27 березня.</p>
    <p>Посольство України в Нідерландах висловило «глибоке занепокоєння» та опублікувало заяву, зазначивши, що фільм є явною пропагандистською продукцією Росії, яка навмисно спотворює реальність російської агресії та вводить в оману глядачів, просуваючи кремлівські наративи.</p>
    <p>«Метою фільму “Росіяни на війні” є прикриття злочинів російських солдатів та звільнення їх від відповідальності за вбивства, зґвалтування, тортури, грабежі, примусову депортацію дітей та руйнування українських міст. Це інструмент маніпулювання громадською думкою», — йдеться у повідомленні.</p>
    <p>Окремо у посольстві наголосили, що режисерка порушила українське законодавство, незаконно перетнувши державний кордон України для знімання фільму, та кілька місяців провела разом з російськими військами на тимчасово окупованих територіях.</p>
    <p>Щобільше, Служба безпеки України почала досудове розслідування у кримінальному провадженні щодо режисерки Анастасії Трофімової. А Міністерство культури та стратегічних комунікацій внесло її до переліку людей, які створюють загрозу нацбезпеці.</p>
    <p>Тому посольство закликало скасувати покази: «Україна глибоко цінує підтримку Нідерландів і нідерландського народу. Сподіваємося на ваше розуміння та співпрацю в цьому питанні».</p>
    <h>Реакція нідерландських організаторів</h>
    <p>Організатори показів заявили, що отримали багато прохань не показувати фільм через його нібито пропагандистський характер, однак вони не погоджуються з цим і покази таки будуть.</p>
    <p>Вони зазначають, що навіть якби це була пропаганда, то «з радістю її продемонструємо», щоб показати російський погляд на війну («Росія теж страждає»). Це, на їхню думку, сприятиме суспільній дискусії.</p>
    <p>«Думки щодо документального фільму розділилися. (...) Дехто називає його російською пропагандою, а інші хвалять як чудовий антивоєнний документальний фільм», — додають вони.</p>
    <h>Покази фільму «Росіяни на війні» на кінофестивалях</h>
    <p>«Росіяни на війні» — документальна стрічка російсько-канадської режисерки Анастасії Трофімової. Раніше вона працювала у медіамережі Russia Today.</p>
    <p>Трофімова кілька місяців провела з російськими військовими на тимчасово окупованих українських територіях, Фільм вона позиціювала як антивоєнну історію про долю російських солдатів, яка допоможе краще зрозуміти цю війну.</p>
    <p>Вперше його показали на міжнародному Венеційському кінофестивалі на початку вересня</p>
    <p>Тоді українська кіноспільнота розкритикувала показ. Зокрема, продюсерка та програмерка Міжнародного фестивалю документального кіно Docudays UA Дарʼя Бассель заявила, що «Росіяни на війні» є прикладом російської пропаганди.</p>
    <p>Крім того, на фільм відреагували у Міністерстві закордонних справ, де засудили премʼєру Трофімової.</p>
    <p>Пізніше фільм намагалися показати на кінофестивалях у Торонто та Цюриху, але через обурення українців та міжнародної спільноти публічні покази скасували.</p>
    <p>Читайте нас у Facebook, Instagram і Telegram, дивіться наш YouTube і TikTok</p>
    <p>Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
</root>
