<root>
  <metadata>
    <source>Суспільне Новини | Suspilne Novyny</source>
    <author>Юлія Разумова</author>
    <title>На Чернігівщині зрівняли з землею цвинтар, де поховані жертви Голодомору: реакція національного музею</title>
    <language>uk</language>
    <publication_time>2025-03-25T13:33+02:00</publication_time>
    <reference>https://suspilne.media/chernihiv/978985-na-cernigivsini-zrivnali-z-zemleu-cvintar-de-pohovani-zertvi-golodomoru-reakcia-nacionalnogo-muzeu/</reference>
  </metadata>
  <document>
    <h>В селі Івківці Ладанської громади, що на Чернігівщині, зрівняли з землею цвинтар з похованнями жертв Голодомору. Національний музей Голодомору-геноциду звернувся до голови Ладанської ТГ та голови Прилуцької РДА з повідомленням про цінність і важливість збереження цього місця поховання періоду Голодомору, а також з проханням максимально відновити благоустрій меморіальної території та маркувати її.</h>
    <p>Про це йдеться на Facebook-сторінці музею.</p>
    <p>Зокрема, там зазначають, що про цей випадок у музеї дізналися з сюжету телеканала «Прилуки». Журналісти виїхали в село і на місці масового поховання побачили, як працюють бульдозери та інша техніка.</p>
    <p>Місцеві жителі, родичі яких були поховані на цьому цвинтарі, обурені цим фактом та кажуть, що їх ніхто не повідомляв про жодні роботи на цьому місці. Люди одразу звернулися до селищного голови з проханням зупинити роботи.</p>
    <p>Водночас селищний голова Роман Ювченко пояснив, що роботи на місці цвинтаря здійснюються за рішенням виконавчого комітету та відповідно до програми благоустрою. Він додав, що в плані територіальної громади ділянка, на якій проводять грейдерування, не вважається кладовищем.</p>
    <p>Однак цвинтар в Івківцях, пишуть на сторінці музею, зазначається одним з понад тисячі місць масового поховання на території України в геоінформаційній системі «Місця масового поховання жертв Голодомору-геноциду», яка була створена співробітниками Музею Голодомору ще у 2019 році.</p>
    <q>«Згідно з Національною книгою памʼяті, в роки Голодомору в Івківцях загинуло від голоду щонайменше 162 людини, серед них – велика кількість дітей. І це лише ті, чиї імена встановлено. Більшість із загиблих знайшли свій останній спочинок саме тут, на старому кладовищі», — йдеться в повідомленні.</q>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
