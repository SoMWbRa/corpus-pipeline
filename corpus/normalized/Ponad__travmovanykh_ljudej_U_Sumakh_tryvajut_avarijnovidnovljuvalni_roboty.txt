<root>
  <metadata>
    <source>Суспільне Новини | Suspilne Novyny</source>
    <author>Вікторія Грамм, Діана Крахматова</author>
    <title>Понад 100 травмованих людей. У Сумах тривають аварійно-відновлювальні роботи</title>
    <language>uk</language>
    <publication_time>2025-03-25T08:33+02:00</publication_time>
    <reference>https://suspilne.media/sumy/978695-u-sumah-likvidovuut-naslidki-raketnogo-udaru-so-vidomo/</reference>
  </metadata>
  <document>
    <h>Зранку 25 березня у Сумах ліквідовують наслідки російської атаки, що сталася вдень 24 березня. Відомо про 101 травмовану людину, двоє з них — у стабільно важкому стані.</h>
    <p>Як повідомили в ОВА, станом на ранок 25 березня відомо про 101 травмовану людину. За медичною допомогою звернулося 78 дорослих та 23 дитини. Наразі в стаціонарі лікується 14 дорослих та 16 дітей. Одна доросла людина та одна дитина знаходяться в стабільно важкому стані.</p>
    <p>У Сумській міськраді повідомили, що через удар 24 березня в місті пошкоджено 51 будівлю, з них 12 нежитлових обʼєктів, 34 багатоквартирні та пʼять приватних житлових будинків. Через руйнування інфраструктури без теплопостачання залишаються вісім будинків. До штабу надійшло 46 заяв на обстеження пошкоджених квартир.</p>
    <p>Наразі працюють три точки видачі будівельних матеріалів.</p>
    <p>«Люди, у яких житло зруйноване, подають заявки, отримують статус ВПО і будуть тимчасово розселені. Місця такі є», — розповів Суспільному заступник міського голови Артем Кузнецов.</p>
    <p>Подати заяви можна в укритті КНП «Дитяча клінічна лікарня Святої Зінаїди» (вул. Хворостянка) та початкової школи №32 (вул. Холодногірська).</p>
    <p>Рятувальники працюють на місці атаки з 6:00. За словами речника ДСНС Сумщини Олега Стрілки, сьогодні до роботи долучились і працівники Міжрегіонального центру швидкого реагування з Ромнів.</p>
    <h>Що відомо про ракетний удар по Сумах</h>
    <ul>
      <li>Звук вибуху у Сумах було чути близько 14:00 24 березня. За словами начальника ОВА Артюха, це був ракетний удар.</li>
      <li>За даними міськради, пошкоджено 26 будівель різного призначення та форм власності, серед них: три школи, дитсадок, заклад профтехосвіти, Міжшкільний навчально-виробничий комбінат, лікарня, 16 житлових будинків, ресторанно-розважальний комплекс, СТО, адміністративна будівля ТОВ. Загалом вибито понад 3 тисячі вікон, пошкоджено покрівлі у восьми багатоквартирних і чотирьох приватних будинках. Дахи чотирьох багатоквартирних будинків потребують капітального ремонту.</li>
      <li>В зону удару потрапило дві школи. В момент удару всі учні знаходилися у захисних спорудах.</li>
    </ul>
    <p>Читайте Суспільне у Telegram та WhatsApp</p>
    <p>Дивіться нас у YouTube та TikTok</p>
    <p>Долучайтесь до нашої спільноти у Viber та Facebook</p>
    <p>Підписуйтеся на наш Instagram</p>
  </document>
</root>
