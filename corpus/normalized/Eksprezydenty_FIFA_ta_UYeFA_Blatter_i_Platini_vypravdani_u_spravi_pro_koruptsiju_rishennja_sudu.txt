<root>
  <metadata>
    <source>Суспільне Новини | Suspilne Novyny</source>
    <author>Микола Карпенков</author>
    <title>Експрезиденти ФІФА та УЄФА Блаттер і Платіні виправдані у справі про корупцію: рішення суду</title>
    <language>uk</language>
    <publication_time>2025-03-25T15:33+02:00</publication_time>
    <reference>https://suspilne.media/sport/979101-eksprezidenti-fifa-ta-uefa-blatter-i-platini-vipravdani-u-spravi-pro-korupciu-risenna-sudu/</reference>
  </metadata>
  <document>
    <h>Експрезидента ФІФА Зеппа Блаттера та ексочільника УЄФА Мішеля Платіні рішенням швейцарського кримінального суду виправдали у справі про шахрайство. Про це повідомили в Sky Sports.</h>
    <p>В 2011 році колишніх президентів ФІФА та УЄФА Зеппа Блаттера та Мішеля Платіні відповідно звинуватили в шахрайстві, підробці документів, неналежному управлінні та привласненні понад 2 мільйонів доларів.</p>
    <p>Швейцарське федеральне розслідування розпочалося у вересні 2015 року. На той час Платіні був фаворитом на посаду президента ФІФА. Проте, в грудні 2015 року комітет з етики ФІФА відсторонив Мішеля Платіні від будь-якої футбольної діяльності на 8 років.</p>
    <p>У 2022 році суд нижчої інстанції Швейцарії після семирічного розслідування виправдав чиновників, проте прокуратура оскаржила це рішення і вимагала засудити Платіні та Блаттера до відбування покарання строком у 20 місяців умовно з дворічним випробувальним терміном.</p>
    <p>У вівторок, 25 березня, Надзвичайна апеляційна палата Кримінального суду Швейцарії повністю зняла обвинувачення з Зеппа Блаттера та Мішеля Платіні визнавши їх невинними у справі про шахрайство.</p>
    <h>Зепп Блаттер та Мішель Платіні: що відомо?</h>
    <ul>
      <li>Зепп Блаттер — восьмий президент ФІФА, який очолював організацію з червня 1998-го по червень 2015-го.</li>
      <li>За час своєї роботи його імʼя неодноразово фігурувало в скандалах повʼязаних з висловлюваннями Блаттера.</li>
      <li>Мішель Платіні — колишній футболіст збірної Франції, який грав на позиції атакувального півзахисника. Триразовий володар Золотого мʼяча, чемпіон Європи, тричі ставав найкращим бомбардиром чемпіонату Італії у складі «Ювентуса».</li>
      <li>Організатор чемпіонату світу в Франції 1998 року. В 2007 році обраний на посаду президента УЄФА.</li>
    </ul>
    <p>Попри те, що Блаттера та Платіні вдруге визнали невинними, прокуратура має можливість подати апеляцію до верховного суду Швейцарії.</p>
  </document>
</root>
