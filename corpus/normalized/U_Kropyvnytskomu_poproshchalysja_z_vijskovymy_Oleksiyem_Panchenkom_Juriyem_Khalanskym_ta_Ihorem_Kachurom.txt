<root>
  <metadata>
    <source>Суспільне Новини | Suspilne Novyny</source>
    <author>Павло Іванов, Василь Левицький</author>
    <title>У Кропивницькому попрощалися з військовими Олексієм Панченком, Юрієм Халанським та Ігорем Качуром</title>
    <language>uk</language>
    <publication_time>2025-03-25T16:55+02:00</publication_time>
    <reference>https://suspilne.media/kropyvnytskiy/979211-u-kropivnickomu-poprosalisa-z-vijskovimi-oleksiem-pancenkom-uriem-halanskim-ta-igorem-kacurom/</reference>
  </metadata>
  <document>
    <h></h>
    <h>25 березня у Кропивницькому попрощалися з військовими Олексієм Панченком, Юрієм Халанським та Ігорем Качуром. Дорогою на Далекосхідне кладовище траурна колона зупинилась біля площі Героїв Майдану під час загальнонаціональної хвилини мовчання за земляками, загиблими внаслідок збройної агресії РФ проти України. Суспільне побувало на прощанні.</h>
    <h>Олексій Панченко</h>
    <p>За даними заступниці начальниці міського управління культури Нелі Чорної, боєць народився 25 лютого 1990 року в селищі Камʼянець (раніше Новгородка) Кропивницького району. У 2012 році він здобув ступінь бакалавра в Одеській юридичній академії, у 2015-му закінчив Національну академію внутрішніх справ за спеціальністю «правознавство». З того ж року служив у департаменті патрульної поліції в Кіровоградській області на різних посадах.</p>
    <p>У лютому 2023 року Олексій пройшов курси керування дронами та служив в аеророзвідці на Лиманському напрямку, а із серпня 2024-го став інспектором роти аеророзвідки стрілецької бригади патрульної поліції «Хижак», начальник обласного управління патрульної поліції Антон Цюцюра.</p>
    <q>«Все своє доросле життя Олексій присвятив служінню українському народові: патрульно-постова служба, армія, АТО, патрульна поліція, департамент патрульної поліції. У 2023 році добровольцем він пішов на найгарячіші напрямки цієї клятої війни».</q>
    <p>За словами Антона Цюцюри, 18 березня 35-річний старший лейтенант Олексій Панченко отримав важке поранення біля села Диліївка Бахмутського району Донецької області, від якого 21 березня помер у госпіталі в Дніпрі.</p>
    <h>Юрій Халанський</h>
    <p>Боєць народився 2 грудня 1971 року в Кропивницькому. Під час строкової служби в прикордонних військах він отримав звання старшини, працював охоронцем на приватній фірмі, розповів його друг Євген Левандовський.</p>
    <q>«Намагався з початку піти на війну, але в нього були великі проблеми зі здоровʼям, тому одразу його не брали в штурмові батальйони – він дуже з цього приводу переживав».</q>
    <p>Зі слів Євгена, у лютому 2024 року Юрій добровольцем приєднався до лав Збройних сил України, служив командиром другого стрілецького відділення. 53-річний головний сержант Юрій Халанський загинув 21 березня внаслідок артилерійського обстрілу біля села Михайлівка Херсонської області.</p>
    <h>Ігор Качур</h>
    <p>Боєць народився 26 липня 1978 року в селі Лутківка (нині Маловисківська громада Новоукраїнського району) Кіровоградської області, навчався в Мартоніській школі Новомиргородської громади, розповіла Неля Чорна.</p>
    <q id="e1">«Строкову військову службу спецпризначенцем пройшов у місті Очаків Миколаївської області, після служби працював у спеціальному підрозділі поліції охорони «Титан». У 2014-му вступив до новоствореного батальйону патрульної служби поліції особливого призначення, брав участь в Антитерористичній операції/Операції обʼєднаних сил, виконував бойові завдання на території Донецької та Луганської областей. У 2023 році, після створення обʼєднаної штурмової бригади Національної поліції України «Лють», Ігор Анатолійович доєднався до роти спеціальних операцій «Еней».</q>
    <p>За даними заступниці керівниці міського управління культури, 46-річний старший сержант Ігор Качур загинув 21 березня біля села Щурове на Донеччині.</p>
    <p>Поховали військових на Алеї слави Далекосхідного кладовища.</p>
  </document>
  <warnings>
    <warning id="e1">The number of open and close quotation marks is not equal!</warning>
  </warnings>
  <errors/>
</root>
