<root>
  <metadata>
    <source>Суспільне Новини | Suspilne Novyny</source>
    <author>Віра Вархол</author>
    <title>Нардепа від Чернігівщини Анатолія Гунька засудили до 7 років увʼязнення з конфіскацією всього майна</title>
    <language>uk</language>
    <publication_time>2025-03-25T18:49+02:00</publication_time>
    <reference>https://suspilne.media/chernihiv/979339-nardepa-vid-cernigivsini-anatolia-gunka-zasudili-do-7-rokiv-uvaznenna-z-konfiskacieu-vsogo-majna/</reference>
  </metadata>
  <document>
    <h>Вищий антикорупційний суд засудив нардепа від Чернігівщини за 208 округом Анатолія Гунька до семи років позбавлення волі з конфіскацією всього майна та з позбавленням права обіймати певні посади. Його визнали винним в одержанні неправомірної вигоди — 85 тисяч доларів.</h>
    <p>Про це повідомляє Центр протидії корупції. Інформацію Суспільному підтвердив сам Гунько пообіцявши надати коментар згодом. Також він зазначив, що оскаржуватиме цей вирок.</p>
    <p>До набрання вироку законної сили Гунько буде зобовʼязаний носити електронний браслет, повідомляє Центр протидії корупції.</p>
    <q>«Вирок ухвалили судді Тетяна Криклива, Ольга Саландяк і Віталій Дубас. Справа перебувала в суді з лютого 2024. За цей час було призначено більше 30 судових засідань, під час яких були досліджені докази, допитані свідки та обвинувачений, заслухано виступи сторін у дебатах та останнє слово Гунька. Нардеп під час допиту визнав отримання хабаря. Але захист наполягав на провокації, через яку обвинувачений і вчинив такі неправомірні дії».</q>
    <p>Прокурор просив для Гунька вісім років увʼязнення з конфіскацією майна та до набрання законної сили вироку додатково застосувати обовʼязок носити електронний браслет. А Гунько в останньому слові просив його виправдати.</p>
    <p>За версією обвинувачення, нардеп у змові зі своїм помічником Ігорем Калініченком та ще одним спільником вимагали та одержали від представника сільськогосподарської фірми «Агроформ-2019» частину неправомірної вигоди.</p>
    <p>«Хабар вимагали в обмін на дозвіл обробляти державні землі. При цьому за кожен гектар державної землі необхідно було сплатити 130 доларів. Загалом йшлося про 221 тисячу доларів, з яких необхідно було передати завдаток у 85 тисяч доларів. Щодо обвинуваченого Калініченка, провадження було зупинене в листопаді 2024 року у звʼязку з його мобілізацією».</p>
    <p>Анатолія Гунька визнали винуватим у вчиненні злочинів, передбачених ч. 2 ст. 15 (Замах на кримінальне правопорушення), ч. 2 ст. 28 (Вчинення кримінального правопорушення групою осіб), ч. 4 ст. 190 (Шахрайство) та ч. 4 ст. 27 (Види співучасників), ч. 2 ст. 15 (Замах на кримінальне правопорушення), ч. 4 ст. 369 КК України (Пропозиція, обіцянка або надання неправомірної вигоди службовій особі), повідомляє Спеціалізована антикорупційна прокуратура.</p>
    <q>«Встановлено, що депутат, який одночасно був Головою Тимчасової слідчої комісії ВРУ з питань розслідування фактів корупції на державних підприємствах, в установах та організаціях Національної академії аграрних наук України, підбурював представника приватного підприємства до надання неправомірної вигоди для службових осіб Академії та керівника місцевого органу державної влади за забезпечення надання приватному підприємству земельних ділянок загальною площею 1700 га», — повідомляє САП.</q>
    <p>Вирок Вищого антикорупційного суду набирає законної сили через тридцять днів із дня його проголошення, якщо його не буде оскаржено до Апеляційної палати ВАКС.</p>
    <h>Що відомо про справу щодо Гунька</h>
    <p>8 серпня 2023 року стало відомо, що нардепа Анатолія Гунька та двох його спільників затримали на отримання неправомірної вигоди розміром 85 тисяч доларів.</p>
    <p>9 серпня НАБУ та САП оголосили підозру нардепу в отриманні хабаря на 85 тисяч доларів за передачу в оренду землі Національної академії аграрних наук України. Того ж дня суд обрав Гуньку запобіжний захід у вигляді тримання під вартою. Нардеп заявив, що не згоден із рішенням суду і його адвокати подаватимуть апеляцію.</p>
    <p>10 серпня голова фракції «Слуга народу» Давид Арахамія повідомив про виключення Гунька з фракції.</p>
    <p>29 серпня Анатолій Гунько брав участь у засіданні суду по відеозвʼязку зі слідчого ізолятора. За клопотанням підозрюваного та адвокатів засідання частково закрили – в частині про стан здоровʼя депутата. До справи захист попросив долучити нові докази та документи, яких нібито раніше не було, зокрема довідки щодо стану здоровʼя підозрюваного.</p>
    <p>Тоді адвокати вимагали змінити запобіжний захід на цілодобовий домашній арешт, бо «стан здоровʼя Гунька унеможливлює його перебування під вартою без надання допомоги», або зменшити розмір застави із 30 мільйонів гривень, до 5,3 мільйона.</p>
    <p>4 жовтня Апеляційна палата ВАКС залишила нардепа під вартою, водночас зменшила розмір застави з 30 до 10 мільйонів гривень.</p>
    <p>18 жовтня за Гунька внесли заставу в розмірі 10 мільйонів гривень, повідомила Спеціалізована антикорупційна прокуратура у коментарі hromadske.</p>
    <h>Що відомо про нардепа Анатолія Гунька</h>
    <p>Народився Анатолій Гунько 1976 року в селі Сальне Ніжинського району. За освітою — юрист, директор підприємства «Гільдія права».</p>
    <p>У 2020-му році Анатолій Гунько переміг на довиборах до ВР на 208 окрузі з результатом 34,1% від партії «Слуга народу», обійшовши головного опонента — лідера «Радикальної партії» Олега Ляшка.</p>
    <p>Навесні 2018 року прокурор і начальник СУ ГУНП в Київській області на брифінгу звинуватили Анатолія Гунька у привласненні понад 115 гектарів землі вартістю 120 мільйонів гривень, яка належала ДП «Радіопередавальний центр» у Броварах. У ЗМІ зʼявились публікації, в яких Гунька називали лідером організованого злочинного угрупування.</p>
    <p>20 березня 2019, тобто за рік після обшуків і повідомлення про підозру, Генпрокуратура закрила справу проти Гунька і ще низки осіб через те, що не встановили достатніх доказів для доведення винуватості їх у суді.</p>
    <p>Згодом, у червні 2020 року, Гунько ініціював процес стягнення моральної шкоди за незаконне кримінальне переслідування. У своєму позові він вказував, що зазнав сильних душевних страждань, негативних змін в особистому житті, втратив ділову репутацію, оскільки є публічною особою, займається громадською та політичною діяльністю.</p>
    <p>Першочергово Гунько оцінив свою моральну шкоду у 10 мільйонів гривень, пізніше ця сума знизилась до двох мільйонів гривень.</p>
    <p>2022-му році Національне агентство з питань запобігання корупції склало адміністративний протокол щодо Анатолія Гунька за те, що помічник подарував йому годинник Breguet за понад 10 тисяч доларів.</p>
    <p>У 2023 році суд визнав Анатолія Гунька винним у порушенні вимог щодо запобігання та врегулювання конфлікту інтересів. Він написав депутатське звернення до начальника ГУ НП в Чернігівській області Нідзельського В.О. Суд встановив, що Гунько надавав вказівки органу досудового розслідування в його депутатському зверненні.</p>
    <p>Підписуйтесь на Суспільне Чернігів і на інших платформах: Telegram, Facebook, Viber, YouTube, WhatsApp, TikTok.</p>
  </document>
</root>
