<root>
  <metadata>
    <source>Суспільне Новини | Suspilne Novyny</source>
    <author>Максим Скасків</author>
    <title>У будинку жительки Тернопільщини знайшли гранати</title>
    <language>uk</language>
    <publication_time>2025-03-25T15:05+02:00</publication_time>
    <reference>https://suspilne.media/ternopil/979061-u-budinku-zitelki-ternopilsini-znajsli-granati/</reference>
  </metadata>
  <document>
    <h>У будинку 51-річної жительки Чортківського району Тернопільської області знайшли гранати і запали до них. Жінку можуть увʼязнити на сім років.</h>
    <p>Про це написали на сайті головного управління Національної поліції в Тернопільській області:</p>
    <p>«Оперативники отримали інформацію, що жителька Чортківського району можливо зберігає у будинку вибухонебезпечні предмети. З дозволу жінки поліцейські оглянули помешкання і підсобні приміщення. Виявили гранати і запали до них».</p>
    <p>Як йдеться у повідомленні, вилучені предмети відправили на експертизу. Правоохоронці встановлюють, де жінка дістала боєприпаси.</p>
    <p>«Їй інкримінують незаконне поводження з бойовими припасами. Це частина 1 статті 263 Кримінального кодексу України. Вона передбачає до семи років увʼязнення. Вирішується питання про оголошення їй підозри і обрання запобіжного заходу», — повідомили в поліції.</p>
  </document>
</root>
