<root>
  <metadata>
    <source>Суспільне Новини | Suspilne Novyny</source>
    <author>Анна Гончарова</author>
    <title>«Йдеться про тижні». Максим Таловєров оцінив терміни відновлення від травми</title>
    <language>uk</language>
    <publication_time>2025-03-25T21:00+02:00</publication_time>
    <reference>https://suspilne.media/sport/979401-jdetsa-pro-tizni-zahisnik-plimuta-taloverov-ociniv-termini-vidnovlenna-vid-travmi/</reference>
  </metadata>
  <document>
    <h>Український захисник англійського «Плімута» та національної збірної України Максим Таловєров оцінив терміни відновлення від травми коліна в інтервʼю для Tribuna.com.</h>
    <p>Таловєров зазнав травми коліна перед березневою міжнародною паузою, на останніх хвилинах матчу 38-го туру англійського Чемпіоншипу проти «Дербі». Українець відправився на поєдинки збірної України в плейоф Ліги націй проти Бельгії, проте через пошкодження не зміг допомогти «синьо-жовтим» та повернувся на лікування до Англії.</p>
    <p>Напередодні головний тренер «Плімута» Мірон Муслік повідомив, що через травму Максим пропустить решту сезону 2024/25. Сам же захисник підтвердив цю інформацію та оцінив терміни повернення до складу команди.</p>
    <q>«Загальний стан такий, що засмучений, хотів допомогти збірній і клубу. Зараз віддаю всі сили для відновлення. Через тиждень-другий буде більш зрозуміло щодо термінів відновлення. Йдеться про тижні, а не про місяці».</q>
    <p>«Кінець сезону на початку травня, тому найближчими тижнями буде видно більш детально щодо термінів повернення. Якби сезон закінчувався наприкінці травня, думаю, питань про повернення до кінця сезону не було б», – сказав Таловєров.</p>
    <p>Українець вперше в карʼєрі вибув на тривалий термін через травму. В сезоні 2021/22 Таловєров пропустив два матчі через коронавірус, а в сезоні 2022/23 вибув на три матчі через перелом виличної кістки.</p>
    <h>Максим Таловєров: що відомо?</h>
    <ul>
      <li>24-річний захисник, який є вихованцем академій «Шахтаря» та «Олімпіка».</li>
      <li>Футболіст збірної України, за яку дебютував у півфіналі плейоф кваліфікації на Євро-2024 проти Боснії та Герцеговини. Загалом за національну команду Максим провів сім поєдинків, з яких шість офіційних. Двічі виходив у старті «синьо-жовтих» в офіційних матчах.</li>
      <li>На клубному рівні наразі виступає за англійський «Плімут», куди перейшов з австрійського ЛАСКа за 2 мільйони євро. Для «Плімута» трансфер 24-річного українця став найдорожчим в історії клубу. За «Плімут» Таловєров провів 11 матчів в усіх турнірах, за які забив два голи.</li>
      <li>Після 38 турів Чемпіоншипу «Плімут» посідає останнє місце в турнірній таблиці, маючи в своєму активі 33 очки. До рятівного 21-го місця його відділяє шість очок.</li>
    </ul>
  </document>
</root>
