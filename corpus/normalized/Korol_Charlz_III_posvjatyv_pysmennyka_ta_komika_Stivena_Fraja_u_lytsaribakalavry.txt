<root>
  <metadata>
    <source>Суспільне Новини | Suspilne Novyny</source>
    <author>Поліна Горлач</author>
    <title>Король Чарльз ІІІ посвятив письменника та коміка Стівена Фрая у лицарі-бакалаври</title>
    <language>uk</language>
    <publication_time>2025-03-26T16:32+02:00</publication_time>
    <reference>https://suspilne.media/culture/980041-korol-carlz-iii-posvativ-pismennika-ta-komika-stivena-fraa-u-licari-bakalavri/</reference>
  </metadata>
  <document>
    <h>Британський король Чарльз ІІІ посвятив актора і письменника Стівена Фрая у лицарі за його внесок у сферах психічного здоровʼя, екології та благодійності.</h>
    <p>Про це йдеться офіційному акаунту королівської родини в Instagram.</p>
    <p>Урочиста церемонія відбулася 25 березня у Віндзорському замку.</p>
    <p>Стівен Фрай допомагає організації Comic Relief і є прихильником програм зі збереження природи та диких тварин. Також він співпрацює з благодійною організацією з охорони психічного здоровʼя Stand to Reason and Mind.</p>
    <p>Після церемонії Фрай сказав журналістам, що він «дуже радий» отримати цю нагороду.</p>
    <p>У британській системі почестей лицар-бакалавр стоїть нижче інших лицарських орденів, однак до нього все одно формально звертаються «сер». Цей титул ніколи не надають жінкам, які натомість стають дамами-командорами Ордену Британської імперії.</p>
    <p>Окрім Фрая, на церемонії також відзначили британських спортсменок Поппі Маскілл, Діну Ашері-Сміт та Емі Трюсдейл.</p>
    <h>Хто такий Стівен Фрай</h>
    <p>Стівен Фрай — британський комедійний актор, письменник, сценарист, телевізійний ведучий, режисер, директор футбольного клубу «Норвіч Сіті».</p>
    <p>Популярність здобув передусім своїми ролями у телевізійних серіалах, як-от «Чорна Гадюка» (1985–1989) та «Дживс і Вустер» (1990–1993). За межами Великої Британії Фрай найкраще відомий за роллю Оскара Вайлда у фільмі «Вайлд» (1997).</p>
    <p>Стівен Фрай знаний як представник еталонного англійського духу та класичної англійської мови. Окрім роботи у кінематографі, він веде колонки у газетах і журналах та має у своєму доробку чотири романи й три частини автобіографії.</p>
    <h>Читайте нас у Facebook, Instagram і Telegram, дивіться наш YouTube і TikTok</h>
    <p>Поділіться своєю історією з Суспільне Культура. З нами можна звʼязатися у соціальних мережах та через пошту: culture@suspilne.media</p>
  </document>
</root>
