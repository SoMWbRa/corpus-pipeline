<root>
  <metadata>
    <title>Як росіяни збирають інформацію про військовослужбовців з Полтавщини</title>
    <source>Суспільне Полтава</source>
    <author>Катерина Семисал</author>
    <language>uk</language>
    <publication_time>2025-01-13T13:36:00.000Z</publication_time>
  </metadata>
  <document>
    <h>Користувачі соціальних мереж долучаються до низки груп, за допомогою яких шукають безвісти зниклих військових. Адміністраторами таких груп можуть бути росіяни, які збирають про них інформацію.</h>
    <p>Про це Суспільному розповіла оперуповноважена відділу протидії кіберзлочинам у Полтавській області Дар’я Рябцева.</p>
    <p>За її словами, правоохоронці такі справи розглядають. Є певний механізм блокування таких груп.</p>
    <quote>"Всі звернення громадян розглядають, але у таких справах субʼєктом виступають громадяни РФ, і впливу на них ми не маємо з конкретних причин. Є механізм блокування даних груп. Перш за все громадяни мають розуміти важливість захисту даних як своїх, так і близьких людей, та запобігти передачі їх стороннім особам", – прокоментувала Дар’я Рябцева.</quote>
    <p>З початком повномасштабного вторгнення у соціальних мережах почали створювати групи із пошуку безвісти зниклих. Деякі з них мають адміністраторів із Росії, Вірменії, Індії, Індонезії, Вʼєтнаму тощо. Таким чином вони збирають інформацію про українських військових, їхніх рідних, а також про те, де і за яких умов боєць востаннє виходив на звʼязок.</p>
    <quote>"На кожну зниклу особу створюються кримінальні справи з метою встановлення особи, а такі групи створюються для психологічного впливу на громадян. Малоймовірно, що групи з адміністратором із РФ мають за мету допомогти у пошуку зниклої безвісти особи", –  повідомила Дар’я Рябцева.</quote>
    <p>Знайдену інформацію такі адміністратори можуть використовувати як для шахрайських схем із метою збагачення, так і для передачі її спецслужбам.</p>
    <h>Організації та установи, що займаються пошуком зниклих безвісті і обміном військовополонених:</h>
    <ul>
      <li>Національне інформаційне бюро. Гаряча лінія цілодобово ‒ 1648; +38 044 287 81 65 (дзвінки з-за кордону); електронна пошта: nib.uncp.info@gmail.com.</li>
      <li>Кол-центр з розшуку зниклих безвісти осіб при Уповноваженому з питань осіб, зниклих безвісти за особливих обставин: +380 800 339 247 ‒ з понеділка по п’ятницю з 9:00-18:00; +380 95 896 0421 ‒ у вихідні через Viber та Telegram; електронна пошта: war2022people@gmail.com.</li>
      <li>Центральне агентство розшуку Міжнародного комітету Червоного Хреста: +380 800 300 155; електронна пошта: ctabureau@icrc.org.</li>
      <li>Об’єднаний центр з пошуку та звільнення полонених при Службі безпеки України: телефони: +38 067 650 83 32; +38 098 087 36 01 (цілодобово); електронна пошта: united.centre.ssu@gmail.com.</li>
      <li>Гаряча лінія Міністерства внутрішніх справ України. Тут можна залишити інформацію про рідних, отримати психологічну допомогу та роз’яснення щодо прав родичів військовослужбовців: телефон: +38 089 420 18 66.</li>
    </ul>
  </document>
</root>
